Πέλοψ ὁ Ταντάλειος ἐς Πῖσαν μολὼν θοαῖσιν ἵπποις Οἰνομάου γαμεῖ κόρην, ἐξ ἧς Ἀτρεὺς ἔβλαστεν· Ἀτρέως δὲ παῖς Μενέλαος Ἀγαμέμνων τε· τοῦ δ’ ἔφυν ἐγώ, τῆς Τυνδαρείας θυγατρὸς Ἰφιγένεια παῖς, ἣν ἀμφὶ δίνας ἃς θάμ’ Εὔριπος πυκναῖς αὔραις ἑλίσσων κυανέαν ἅλα στρέφει ἔσφαξεν Ἑλένης οὕνεχ’, ὡς δοκεῖ, πατὴρ Ἀρτέμιδι κλειναῖς ἐν πτυχαῖσιν Αὐλίδος.
ἐνταῦθα γὰρ δὴ χιλίων νεῶν στόλον Ἑλληνικὸν συνήγαγ’ Ἀγαμέμνων ἄναξ, τὸν καλλίνικον στέφανον Ἰλίου θέλων λαβεῖν Ἀχαιοῖς τούς θ’ ὑβρισθέντας γάμους Ἑλένης μετελθεῖν, Μενέλεωι χάριν φέρων.
δεινῆι δ’ ἀπλοίαι πνευμάτων τ’ οὐ τυγχάνων ἐς ἔμπυρ’ ἦλθε, καὶ λέγει Κάλχας τάδε· Ὦ τῆσδ’ ἀνάσσων Ἑλλάδος στρατηγίας, Ἀγάμεμνον, οὐ μὴ ναῦς ἀφορμίσηις χθονὸς πρὶν ἂν κόρην σὴν Ἰφιγένειαν Ἄρτεμις λάβηι σφαγεῖσαν· ὅτι γὰρ ἐνιαυτὸς τέκοι κάλλιστον, ηὔξω φωσφόρωι θύσειν θεᾶι.
παῖδ’ οὖν ἐν οἴκοις σὴ Κλυταιμήστρα δάμαρ τίκτει—τὸ καλλιστεῖον εἰς ἔμ’ ἀναφέρων— ἣν χρή σε θῦσαι. καί μ’ Ὀδυσσέως τέχναις μητρὸς παρείλοντ’ ἐπὶ γάμοις Ἀχιλλέως.
ἐλθοῦσα δ’ Αὐλίδ’ ἡ τάλαιν’ ὑπὲρ πυρᾶς μεταρσία ληφθεῖσ’ ἐκαινόμην ξίφει.
ἀλλ’ ἐξέκλεψεν ἔλαφον ἀντιδοῦσά μου Ἄρτεμις Ἀχαιοῖς, διὰ δὲ λαμπρὸν αἰθέρα πέμψασά μ’ ἐς τήνδ’ ὤικισεν Ταύρων χθόνα, οὗ γῆς ἀνάσσει βαρβάροισι βάρβαρος Θόας, ὃς ὠκὺν πόδα τιθεὶς ἴσον πτεροῖς ἐς τοὔνομ’ ἦλθε τόδε ποδωκείας χάριν.
ναοῖσι δ’ ἐν τοῖσδ’ ἱερέαν τίθησί με· ὅθεν, νόμοισιν οἷσιν ἥδεται θεὰ Ἄρτεμις, ἑορτῆς (τοὔνομ’ ἧς καλὸν μόνον· τὰ δ’ ἄλλα σιγῶ, τὴν θεὸν φοβουμένη) [θύω γὰρ ὄντος τοῦ νόμου καὶ πρὶν πόλει ὃς ἂν κατέλθηι τήνδε γῆν Ἕλλην ἀνήρ] κατάρχομαι μέν, σφάγια δ’ ἄλλοισιν μέλει [ἄρρητ’ ἔσωθεν τῶνδ’ ἀνακτόρων θεᾶς].
ἃ καινὰ δ’ ἥκει νὺξ φέρουσα φάσματα λέξω πρὸς αἰθέρ’, εἴ τι δὴ τόδ’ ἔστ’ ἄκος.
ἔδοξ’ ἐν ὕπνωι τῆσδ’ ἀπαλλαχθεῖσα γῆς οἰκεῖν ἐν Ἄργει, παρθενῶσι δ’ ἐν μέσοις εὕδειν, χθονὸς δὲ νῶτα σεισθῆναι σάλωι, φεύγειν δὲ κἄξω στᾶσα θριγκὸν εἰσιδεῖν δόμων πίτνοντα, πᾶν δ’ ἐρείψιμον στέγος βεβλημένον πρὸς οὖδας ἐξ ἄκρων σταθμῶν.
μόνος δ’ ἐλείφθη στῦλος, ὡς ἔδοξέ μοι, δόμων πατρώιων, ἐκ δ’ ἐπικράνων κόμας ξανθὰς καθεῖναι, φθέγμα δ’ ἀνθρώπου λαβεῖν, κἀγὼ τέχνην τήνδ’ ἣν ἔχω ξενοκτόνον τιμῶσ’ ὑδραίνειν αὐτὸν ὡς θανούμενον, κλαίουσα. τοὔναρ δ’ ὧδε συμβάλλω τόδε· τέθνηκ’ Ὀρέστης, οὗ κατηρξάμην ἐγώ.
στῦλοι γὰρ οἴκων παῖδές εἰσιν ἄρσενες, θνήισκουσι δ’ οὓς ἂν χέρνιβες βάλωσ’ ἐμαί.
[οὐδ’ αὖ συνάψαι τοὔναρ ἐς φίλους ἔχω· Στροφίωι γὰρ οὐκ ἦν παῖς, ὅτ’ ὠλλύμην ἐγώ.] νῦν οὖν ἀδελφῶι βούλομαι δοῦναι χοὰς ἀποῦσ’ ἀπόντι (ταῦτα γὰρ δυναίμεθ’ ἄν) σὺν προσπόλοισιν, ἃς ἔδωχ’ ἡμῖν ἄναξ Ἑλληνίδας γυναῖκας. ἀλλ’ ἐξ αἰτίας οὔπω τινὸς πάρεισιν· εἶμ’ ἔσω δόμων ἐν οἷσι ναίω τῶνδ’ ἀνακτόρων θεᾶς.
ὅρα, φυλάσσου μή τις ἐν στίβωι βροτῶν.
ὁρῶ, σκοποῦμαι δ’ ὄμμα πανταχῆι στρέφων.
Πυλάδη, δοκεῖ σοι μέλαθρα ταῦτ’ εἶναι θεᾶς, ἔνθ’ Ἀργόθεν ναῦν ποντίαν ἐστείλαμεν; ἔμοιγ’, Ὀρέστα· σοὶ δὲ συνδοκεῖν χρεών.
καὶ βωμός, Ἕλλην οὗ καταστάζει φόνος; ἐξ αἱμάτων γοῦν ξάνθ’ ἔχει θριγκώματα.
θριγκοῖς δ’ ὑπ’ αὐτοῖς σκῦλ’ ὁρᾶις ἠρτημένα; τῶν κατθανόντων γ’ ἀκροθίνια ξένων.
ἀλλ’ ἐγκυκλοῦντ’ ὀφθαλμὸν εὖ σκοπεῖν χρεών.
ὦ Φοῖβε, ποῖ μ’ αὖ τήνδ’ ἐς ἄρκυν ἤγαγες χρήσας, ἐπειδὴ πατρὸς αἷμ’ ἐτεισάμην μητέρα κατάκτας; διαδοχαῖς δ’ Ἐρινύων ἠλαυνόμεσθα φυγάδες ἔξεδροι χθονὸς δρόμους τε πολλοὺς ἐξέπλησα καμπίμους· ἐλθὼν δέ σ’ ἠρώτησα πῶς τροχηλάτου μανίας ἂν ἔλθοιμ’ ἐς τέλος πόνων τ’ ἐμῶν [οὓς ἐξεμόχθουν περιπολῶν καθ’ Ἑλλάδα]· σὺ δ’ εἶπας ἐλθεῖν Ταυρικῆς μ’ ὅρους χθονός, ἔνθ’ Ἄρτεμίς σοι σύγγονος βωμοὺς ἔχει, λαβεῖν τ’ ἄγαλμα θεᾶς, ὅ φασιν ἐνθάδε ἐς τούσδε ναοὺς οὐρανοῦ πεσεῖν ἄπο· λαβόντα δ’ ἢ τέχναισιν ἢ τύχηι τινί, κίνδυνον ἐκπλήσαντ’, Ἀθηναίων χθονὶ δοῦναι (τὸ δ’ ἐνθένδ’ οὐδὲν ἐρρήθη πέρα) καὶ ταῦτα δράσαντ’ ἀμπνοὰς ἕξειν πόνων.
ἥκω δὲ πεισθεὶς σοῖς λόγοισιν ἐνθάδε ἄγνωστον ἐς γῆν ἄξενον. σὲ δ’ ἱστορῶ, Πυλάδη (σὺ γάρ μοι τοῦδε συλλήπτωρ πόνου), τί δρῶμεν; ἀμφίβληστρα γὰρ τοίχων ὁρᾶις ὑψηλά· πότερα κλιμάκων προσαμβάσεις ἐμβησόμεσθα; πῶς <ἂν> οὖν λάθοιμεν ἄν; ἢ χαλκότευκτα κλῆιθρα λύσαντες μοχλοῖς †ὧν οὐδὲν ἴσμεν†; ἢν δ’ ἀνοίγοντες πύλας ληφθῶμεν ἐσβάσεις τε μηχανώμενοι, θανούμεθ’. ἀλλὰ πρὶν θανεῖν νεὼς ἔπι φεύγωμεν, ἧιπερ δεῦρ’ ἐναυστολήσαμεν.
φεύγειν μὲν οὐκ ἀνεκτὸν οὐδ’ εἰώθαμεν, τὸν τοῦ θεοῦ δὲ χρησμὸν οὐκ ἀτιστέον.
ναοῦ δ’ ἀπαλλαχθέντε κρύψωμεν δέμας κατ’ ἄντρ’ ἃ πόντος νοτίδι διακλύζει μέλας νεὼς ἄπωθεν, μή τις εἰσιδὼν σκάφος βασιλεῦσιν εἴπηι κἆιτα ληφθῶμεν βίαι.
ὅταν δὲ νυκτὸς ὄμμα λυγαίας μόληι, τολμητέον τοι ξεστὸν ἐκ ναοῦ λαβεῖν ἄγαλμα πάσας προσφέροντε μηχανάς.
†ὅρα δέ γ’ εἴσω τριγλύφων ὅποι κενὸν δέμας καθεῖναι†· τοὺς πόνους γὰρ ἁγαθοὶ τολμῶσι, δειλοὶ δ’ εἰσὶν οὐδὲν οὐδαμοῦ.
οὔτοι μακρὸν μὲν ἤλθομεν κώπηι πόρον ἐκ τερμάτων δὲ νόστον ἀροῦμεν πάλιν.
ἀλλ’ εὖ γὰρ εἶπας, πειστέον· χωρεῖν χρεὼν ὅποι χθονὸς κρύψαντε λήσομεν δέμας.
οὐ γὰρ τὸ τοῦ θεοῦ γ’ αἴτιος γενήσομαι πεσεῖν ἄχρηστον θέσφατον· τολμητέον.
μόχθος γὰρ οὐδεὶς τοῖς νέοις σκῆψιν φέρει.
εὐφαμεῖτ’, ὦ πόντου δισσὰς συγχωρούσας πέτρας ἀξείνου ναίοντες.
ὦ παῖ τᾶς Λατοῦς, Δίκτυνν’ οὐρεία, πρὸς σὰν αὐλάν, εὐστύλων ναῶν χρυσήρεις θριγκούς, ὁσίας ὅσιον πόδα παρθένιον κληιδούχου δούλα πέμπω, Ἑλλάδος εὐίππου πύργους καὶ τείχη χόρτων τ’ εὐδένδρων ἐξαλλάξασ’ Εὐρώπαν, πατρώιων οἴκων ἕδρας.
ἔμολον· τί νέον; τίνα φροντίδ’ ἔχεις; τί με πρὸς ναοὺς ἄγαγες ἄγαγες, ὦ παῖ τοῦ τᾶς Τροίας πύργους ἐλθόντος κλεινᾶι σὺν κώπαι χιλιοναύτα μυριοτευχοῦς †Ἀτρειδᾶν τῶν κλεινῶν†; ἰὼ δμωαί, δυσθρηνήτοις ὡς θρήνοις ἔγκειμαι, τᾶς οὐκ εὐμούσου μολπᾶς ἀλύροις ἐλέγοις, αἰαῖ, ἐν κηδείοις οἴκτοισιν.
ἆταί μοι συμβαίνουσ’ ἆται σύγγονον ἁμὸν κατακλαιομέναι †ζωᾶς, οἵαν ἰδόμαν† ὄψιν ὀνείρων νυκτὸς τᾶς ἐξῆλθ’ ὄρφνα.
ὀλόμαν ὀλόμαν· οὐκ εἴσ’ οἶκοι πατρῶιοι· οἴμοι <μοι> φροῦδος γέννα.
φεῦ φεῦ τῶν Ἄργει μόχθων.
ἰὼ δαῖμον, μόνον ὅς με κασίγνητον συλᾶις Ἀίδαι πέμψας, ὧι τάσδε χοὰς μέλλω κρατῆρά τε τὸν φθιμένων ὑγραίνειν γαίας ἐν νώτοις παγάς τ’ οὐρειᾶν ἐκ μόσχων Βάκχου τ’ οἰνηρὰς λοιβὰς ξουθᾶν τε πόνημα μελισσᾶν, ἃ νεκροῖς θελκτήρια χεῖται.
ἀλλ’ ἔνδος μοι πάγχρυσον τεῦχος καὶ λοιβὰν Ἅιδα.
ὦ κατὰ γαίας Ἀγαμεμνόνιον θάλος, ὡς φθιμένωι τάδε σοι πέμπω.
δέξαι δ’· οὐ γὰρ πρὸς τύμβον σοι ξανθὰν χαίταν, οὐ δάκρυ’ οἴσω.
τηλόσε γὰρ δὴ σᾶς ἀπενάσθην πατρίδος καὶ ἐμᾶς, ἔνθα δοκήμασι κεῖμαι σφαχθεῖσ’ ἁ τλάμων.
ἀντιψάλμους ὠιδὰς ὕμνων τ’ Ἀσιητᾶν σοι βάρβαρον ἀχάν, δέσποιν’, ἐξαυδάσω, τὰν ἐν θρήνοις μοῦσαν νέκυσιν μέλεον, τὰν ἐν μολπαῖς Ἅιδας ὑμνεῖ δίχα παιάνων.
οἴμοι τῶν Ἀτρειδᾶν οἴκων.
ἔρρει φῶς σκῆπτρόν <τ’>, οἴμοι, πατρίων οἴκων.
†τίν’ ἐκ τῶν εὐόλβων Ἄργει βασιλέων ἀρχά†.
μόχθος δ’ ἐκ μόχθων ἄισσει <                         > δινευούσαις ἵπποις πταναῖς.
ἀλλάξας δ’ ἐξ ἕδρας ἱερὸν †ὄμμ’ αὐγᾶς ἅλιος†.
†ἄλλοις† δ’ ἄλλα προσέβα χρυσέας ἀρνὸς μελάθροις ὀδύνα †φόνος ἐπὶ φόνωι ἄχεα ἄχεσιν†.
ἔνθεν τῶν πρόσθεν δμαθέντων ἐκβαίνει ποινὰ Τανταλιδᾶν εἰς οἴκους, σπεύδει δ’ ἀσπούδαστ’ ἐπὶ σοὶ δαίμων.
ἐξ ἀρχᾶς μοι δυσδαίμων δαίμων < > τᾶς ματρὸς ζώναςκαὶ νυκτὸς κείνας· ἐξ ἀρχᾶς λόχιαι στερρὰν παιδείαν Μοῖραι συντείνουσιν θεαί· ἃν πρωτόγονον θάλος ἐν θαλάμοις Λήδας ἁ τλάμων κούρα σφάγιον πατρώιαι λώβαι καὶ θῦμ’ οὐκ εὐγάθητον †ἔτεκεν ἔτρεφεν εὐκταίαν†.
ἱππείοις <δ’> ἐν δίφροισι ψαμάθων Αὐλίδος ἐπέβασαν νύμφαν, οἴμοι, δύσνυμφον τῶι τᾶς Νηρέως κούρας, αἰαῖ.
νῦν δ’ ἀξείνου πόντου ξείνα δυσχόρτους οἴκους ναίω, ἄγαμος ἄτεκνος ἄπολις ἄφιλος, ἁ μναστευθεῖσ’ ἐξ Ἑλλάνων, οὐ τὰν Ἄργει μέλπουσ’ Ἥραν οὐδ’ ἱστοῖς ἐν καλλιφθόγγοις κερκίδι Παλλάδος Ἀτθίδος εἰκὼ <καὶ> Τιτάνων ποικίλλουσ’, ἀλλ’ †αἱμορράντων δυσφόρμιγγα ξείνων αἱμάσσουσ’ ἄταν βωμοὺς† οἰκτράν τ’ αἰαζόντων αὐδὰν οἰκτρόν τ’ ἐκβαλλόντων δάκρυον.
καὶ νῦν κείνων μέν μοι λάθα, τὸν δ’ Ἄργει δμαθέντ’ ἀγκλαίω σύγγονον, ὃν ἔλιπον ἐπιμαστίδιον ἔτι βρέφος, ἔτι νέον, ἔτι θάλος ἐν χερσὶν ματρὸς πρὸς στέρνοις τ’ Ἄργει σκηπτοῦχον Ὀρέσταν.
καὶ μὴν ὅδ’ ἀκτὰς ἐκλιπὼν θαλασσίους βουφορβὸς ἥκει σημανῶν τί σοι νέον.
Ἀγαμέμνονός τε καὶ Κλυταιμήστρας τέκνον, ἄκουε καινῶν ἐξ ἐμοῦ κηρυγμάτων.
τί δ’ ἔστι τοῦ παρόντος ἐκπλῆσσον λόγου; ἥκουσιν ἐς γῆν, κυανέας Συμπληγάδας πλάτηι φυγόντες, δίπτυχοι νεανίαι, θεᾶι φίλον πρόσφαγμα καὶ θυτήριον Ἀρτέμιδι. χέρνιβας δὲ καὶ κατάργματα οὐκ ἂν φθάνοις ἂν εὐτρεπῆ ποιουμένη.
ποδαποί; τίνος γῆς σχῆμ’ ἔχουσιν οἱ ξένοι; Ἕλληνες· ἓν τοῦτ’ οἶδα κοὐ περαιτέρω.
οὐδ’ ὄνομ’ ἀκούσας οἶσθα τῶν ξένων φράσαι; Πυλάδης ἐκλήιζεθ’ ἅτερος πρὸς θατέρου.
τῶι ξυζύγωι δὲ τοῦ ξένου τί τοὔνομ’ ἦν; οὐδεὶς τόδ’ οἶδεν· οὐ γὰρ εἰσηκούσαμεν.
ποῦ δ’ εἴδετ’ αὐτοὺς κἀντυχόντες εἵλετε; ἄκραις ἐπὶ ῥηγμῖσιν ἀξένου πόρου.
καὶ τίς θαλάσσης βουκόλοις κοινωνία; βοῦς ἤλθομεν νίψοντες ἐναλίαι δρόσωι.
ἐκεῖσε δὴ ’πάνελθε, πῶς νιν εἵλετε τρόπωι θ’ ὁποίωι· τοῦτο γὰρ μαθεῖν θέλω.
[χρόνιοι γὰρ ἥκουσ’· οὐδέ πω βωμὸς θεᾶς Ἑλληνικαῖσιν ἐξεφοινίχθη ῥοαῖς.] ἐπεὶ τὸν ἐκρέοντα διὰ Συμπληγάδων βοῦς ὑλοφορβοὺς πόντον εἰσεβάλλομεν, ἦν τις διαρρὼξ κυμάτων πολλῶι σάλωι κοιλωπὸς ἀγμός, πορφυρευτικαὶ στέγαι.
ἐνταῦθα δισσοὺς εἶδέ τις νεανίας βουφορβὸς ἡμῶν, κἀνεχώρησεν πάλιν ἄκροισι δακτύλοισι πορθμεύων ἴχνος.
ἔλεξε δ’· Οὐχ ὁρᾶτε; δαίμονές τινες θάσσουσιν οἵδε. θεοσεβὴς δ’ ἡμῶν τις ὢν ἀνέσχε χεῖρα καὶ προσηύξατ’ εἰσιδών· Ὦ ποντίας παῖ Λευκοθέας, νεῶν φύλαξ, δέσποτα Παλαῖμον, ἵλεως ἡμῖν γενοῦ, εἴτ’ οὖν ἐπ’ ἀκταῖς θάσσετον Διοσκόρω, ἢ Νηρέως ἀγάλμαθ’, ὃς τὸν εὐγενῆ ἔτικτε πεντήκοντα Νηρήιδων χορόν.
ἄλλος δέ τις μάταιος, ἀνομίαι θρασύς, ἐγέλασεν εὐχαῖς, ναυτίλους δ’ ἐφθαρμένους θάσσειν φάραγγ’ ἔφασκε τοῦ νόμου φόβωι, κλύοντας ὡς θύοιμεν ἐνθάδε ξένους.
ἔδοξε δ’ ἡμῶν εὖ λέγειν τοῖς πλείοσιν, θηρᾶν τε τῆι θεῶι σφάγια τἀπιχώρια.
κἀν τῶιδε πέτραν ἅτερος λιπὼν ξένοιν ἔστη κάρα τε διετίναξ’ ἄνω κάτω κἀνεστέναξεν ὠλένας τρέμων ἄκρας, μανίαις ἀλαίνων, καὶ βοᾶι †κυναγὸς ὥς†· Πυλάδη, δέδορκας τήνδε; τήνδε δ’ οὐχ ὁρᾶις Ἅιδου δράκαιναν ὥς με βούλεται κτανεῖν δειναῖς ἐχίδναις εἰς ἔμ’ ἐστομωμένη; ἡ ’κ γειτόνων δὲ πῦρ πνέουσα καὶ φόνον πτεροῖς ἐρέσσει, μητέρ’ ἀγκάλαις ἐμὴν ἔχουσα, πέτρινον ἄχθος, ὡς ἐπεμβάληι.
οἴμοι, κτενεῖ με· ποῖ φύγω; παρῆν δ’ ὁρᾶν οὐ ταῦτα μορφῆς σχήματ’, ἀλλ’ †ἠλλάσσετο† φθογγάς τε μόσχων καὶ κυνῶν ὑλάγματα, †ἃς φᾶσ’† Ἐρινῦς ἱέναι μιμήματα.
ἡμεῖς δὲ συσταλέντες, ὡς θανουμένου, σιγῆι καθήμεθ’· ὁ δὲ χερὶ σπάσας ξίφος, μόσχους ὀρούσας ἐς μέσας λέων ὅπως, παίει σιδήρωι λαγόνας ἐς πλευράς <θ’> ἱείς, δοκῶν Ἐρινῦς θεὰς ἀμύνεσθαι τάδε, ὥσθ’ αἱματηρὸν πέλαγος ἐξανθεῖν ἁλός.
κἀν τῶιδε πᾶς τις, ὡς ὁρᾶι βουφόρβια πίπτοντα καὶ πορθούμεν’, ἐξωπλίζετο, κόχλους τε φυσῶν συλλέγων τ’ ἐγχωρίους· πρὸς εὐτραφεῖς γὰρ καὶ νεανίας ξένους φαύλους μάχεσθαι βουκόλους ἡγούμεθα.
πολλοὶ δ’ ἐπληρώθημεν οὐ μακρῶι χρόνωι.
πίπτει δὲ μανίας πίτυλον ὁ ξένος μεθείς, στάζων ἀφρῶι γένειον· ὡς δ’ ἐσείδομεν προύργου πεσόντα, πᾶς ἀνὴρ εἶχεν πόνον βάλλων ἀράσσων. ἅτερος δὲ τοῖν ξένοιν ἀφρόν τ’ ἀπέψη σώματός τ’ ἐτημέλει πέπλων τε προυκάλυπτεν εὐπήνους ὑφάς, καραδοκῶν μὲν τἀπιόντα τραύματα, φίλον δὲ θεραπείαισιν ἄνδρ’ εὐεργετῶν.
ἔμφρων δ’ ἀνάιξας ὁ ξένος πεσήματος ἔγνω κλύδωνα πολεμίων προσκείμενον καὶ τὴν παροῦσαν συμφορὰν αὑτοῖν πέλας ὤιμωξέ θ’· ἡμεῖς δ’ οὐκ ἀνίεμεν πέτροις βάλλοντες, ἄλλος ἄλλοθεν προσκείμενοι.
οὗ δὴ τὸ δεινὸν παρακέλευσμ’ ἠκούσαμεν· Πυλάδη, θανούμεθ’, ἀλλ’ ὅπως θανούμεθα κάλλισθ’· ἕπου μοι, φάσγανον σπάσας χερί.
ὡς δ’ εἴδομεν δίπαλτα πολεμίων ξίφη, φυγῆι λεπαίας ἐξεπίμπλαμεν νάπας.
ἀλλ’, εἰ φύγοι τις, ἅτεροι προσκείμενοι ἔβαλλον αὐτούς· εἰ δὲ τούσδ’ ὠσαίατο, αὖθις τὸ νῦν ὑπεῖκον ἤρασσεν πέτροις.
ἀλλ’ ἦν ἄπιστον· μυρίων γὰρ ἐκ χερῶν οὐδεὶς τὰ τῆς θεοῦ θύματ’ εὐτύχει βαλών.
μόλις δέ νιν τόλμηι μὲν οὐ χειρούμεθα, κύκλωι δὲ περιβαλόντες ἐξεκόψαμεν πέτροισι χειρῶν φάσγαν’, ἐς δὲ γῆν γόνυ καμάτωι καθεῖσαν. πρὸς δ’ ἄνακτα τῆσδε γῆς κομίζομέν νιν. ὁ δ’ ἐσιδὼν ὅσον τάχος ἐς χέρνιβάς τε καὶ σφαγεῖ’ ἔπεμπέ σοι.
ηὔχου δὲ τοιάδ’, ὦ νεᾶνι, σοὶ ξένων σφάγια παρεῖναι· κἂν ἀναλίσκηις ξένους τοιούσδε, τὸν σὸν Ἑλλὰς ἀποτείσει φόνον δίκας τίνουσα τῆς ἐν Αὐλίδι σφαγῆς.
θαυμάστ’ ἔλεξας τὸν μανένθ’, ὅστις ποτὲ Ἕλληνος ἐκ γῆς πόντον ἦλθεν ἄξενον.
εἶἑν· σὺ μὲν κόμιζε τοὺς ξένους μολών, τὰ δ’ ἐνθάδ’ ἡμεῖς ὅσια φροντιούμεθα.
ὦ καρδία τάλαινα, πρὶν μὲν ἐς ξένους γαληνὸς ἦσθα καὶ φιλοικτίρμων ἀεί, ἐς θοὐμόφυλον ἀναμετρουμένη δάκρυ, Ἕλληνας ἄνδρας ἡνίκ’ ἐς χέρας λάβοις.
νῦν δ’ ἐξ ὀνείρων οἷσιν ἠγριώμεθα [δοκοῦσ’ Ὀρέστην μηκέθ’ ἥλιον βλέπειν] δύσνουν με λήψεσθ’, οἵτινές ποθ’ ἥκετε.
[καὶ τοῦτ’ ἄρ’ ἦν ἀληθές, ἠισθόμην, φίλαι· οἱ δυστυχεῖς γὰρ τοῖσιν εὐτυχεστέροις αὐτοὶ κακῶς πράξαντες οὐ φρονοῦσιν εὖ.] ἀλλ’ οὔτε πνεῦμα Διόθεν ἦλθε πώποτε, οὐ πορθμίς, ἥτις διὰ πέτρας Συμπληγάδας Ἑλένην ἐπήγαγ’ ἐνθάδ’, ἥ μ’ ἀπώλεσεν, Μενέλεών θ’, ἵν’ αὐτοὺς ἀντετιμωρησάμην, τὴν ἐνθάδ’ Αὖλιν ἀντιθεῖσα τῆς ἐκεῖ, οὗ μ’ ὥστε μόσχον Δαναΐδαι χειρούμενοι ἔσφαζον, ἱερεὺς δ’ ἦν ὁ γεννήσας πατήρ.
οἴμοι (κακῶν γὰρ τῶν τότ’ οὐκ ἀμνημονῶ), ὅσας γενείου χεῖρας ἐξηκόντισα γονάτων τε τοῦ τεκόντος, ἐξαρτωμένη, λέγουσα τοιάδ’· Ὦ πάτερ, νυμφεύομαι νυμφεύματ’ αἰσχρὰ πρὸς σέθεν· μήτηρ δ’ ἐμὲ σέθεν κατακτείνοντος Ἀργεῖαί τε νῦν ὑμνοῦσιν ὑμεναίοισιν, αὐλεῖται δὲ πᾶν μέλαθρον· ἡμεῖς δ’ ὀλλύμεσθα πρὸς σέθεν.
Ἅιδης Ἀχιλλεὺς ἦν ἄρ’, οὐχ ὁ Πηλέως, ὅν μοι προτείνας πόσιν ἐν ἁρμάτων ὄχοις ἐς αἱματηρὸν γάμον ἐπόρθμευσας δόλωι.
ἐγὼ δὲ λεπτῶν ὄμμα διὰ καλυμμάτων ἔχουσ’ ἀδελφὸν οὔτ’ ἀνειλόμην χεροῖν, ὃς νῦν ὄλωλεν, οὐ κασιγνήτηι στόμα συνῆψ’ ὑπ’ αἰδοῦς, ὡς ἰοῦσ’ ἐς Πηλέως μέλαθρα· πολλὰ δ’ ἀπεθέμην ἀσπάσματα ἐς αὖθις, ὡς ἥξουσ’ ἐς Ἄργος αὖ πάλιν.
ὦ τλῆμον, εἰ τέθνηκας, ἐξ οἵων καλῶν ἔρρεις, Ὀρέστα, καὶ πατρὸς ζηλωμάτων.
τὰ τῆς θεοῦ δὲ μέμφομαι σοφίσματα, ἥτις βροτῶν μὲν ἤν τις ἅψηται φόνου ἢ καὶ λοχείας ἢ νεκροῦ θίγηι χεροῖν βωμῶν ἀπείργει, μυσαρὸν ὡς ἡγουμένη, αὐτὴ δὲ θυσίαις ἥδεται βροτοκτόνοις.
οὐκ ἔσθ’ ὅπως ἔτεκεν ἂν ἡ Διὸς δάμαρ Λητὼ τοσαύτην ἀμαθίαν. ἐγὼ μὲν οὖν τὰ Ταντάλου θεοῖσιν ἑστιάματα ἄπιστα κρίνω, παιδὸς ἡσθῆναι βορᾶι, τοὺς δ’ ἐνθάδ’, αὐτοὺς ὄντας ἀνθρωποκτόνους, ἐς τὴν θεὸν τὸ φαῦλον ἀναφέρειν δοκῶ· οὐδένα γὰρ οἶμαι δαιμόνων εἶναι κακόν.
κυάνεαι κυάνεαι σύνοδοι θαλάσσας, ἵν’ οἶστρος †ὁ πετόμενος Ἀργόθεν† ἄξενον ἐπ’ οἶδμα διεπέρασεν <     > Ἀσιήτιδα γαῖαν Εὐρώπας διαμείψας.
τίνες ποτ’ ἄρα τὸν εὔυδρον δονακόχλοον λιπόντες Εὐρώταν ἢ ῥεύματα σεμνὰ Δίρκας ἔβασαν ἔβασαν ἄμεικτον αἶαν, ἔνθα κούραι δίαι τέγγει βωμοὺς καὶ περικίονας ναοὺς αἷμα βρότειον; ἦ ῥοθίοις εἰλατίνας δικρότοισι κώπας †ἔπλευσαν ἐπὶ πόντια κύματα† νάιον ὄχημα λινοπόροις <σὺν> αὔραις, φιλόπλουτον ἅμιλλαν αὔξοντες μελάθροισιν; φίλα γὰρ ἐλπὶς †γένετ’ ἐπὶ πήμασι βροτῶν† ἄπληστος ἀνθρώποις, ὄλβου βάρος οἳ φέρονται πλάνητες ἐπ’ οἶδμα πόλεις <τε> βαρβάρους περῶντες κοινᾶι δόξαι· γνώμα δ’ οἷς μὲν ἄκαιρος ὄλ- βου, τοῖς δ’ ἐς μέσον ἥκει.
πῶς τὰς συνδρομάδας πέτρας, πῶς Φινεΐδας †ἀύ- πνους† ἀκτὰς ἐπέρα- σαν παρ’ ἅλιον αἰγιαλὸν ἐπ’ Ἀμφιτρί- τας ῥοθίωι δραμόντες, ὅπου πεντήκοντα κορᾶν Νηρήιδων <       > χοροὶ μέλπουσιν ἐγκύκλιοι, πλησιστίοισι πνοαῖς, συριζόντων κατὰ πρύμναν εὐναίων πηδαλίων, αὔραισιν νοτίαις ἢ πνεύμασι Ζεφύρου, τὰν πολυόρνιθον ἐπ’ αἶ- αν, λευκὰν ἀκτάν, Ἀχιλῆ- ος, δρόμους καλλισταδίους, ἄξεινον κατὰ πόντον; εἴθ’ εὐχαῖσιν δεσποσύνοις Λήδας Ἑλένα φίλα παῖς ἐλθοῦσα τύχοι Τρωϊάδα λιποῦσα πόλιν, ἵν’ ἀμφὶ χαί- ταν δρόσον αἱματηρὰν ἑλιχθεῖσα λαιμοτόμωι δεσποίνας χειρὶ θάνηι ποινὰς δοῦσ’ ἀντιπάλους.
ἥδιστ’ ἂν δ’ ἀγγελίαν δεξαίμεσθ’, Ἑλλάδος ἐκ γᾶς πλωτήρων εἴ τις ἔβα δουλείας ἐμέθεν δειλαίας παυσίπονος· <κἀν> γὰρ ὀνείροισι συνεί- ην δόμοις πόλει τε πατρώι- αι, τερπνῶν ὕπνων ἀπόλαυ- σιν, κοινὰν χάριν †ὄλβα†.
ἀλλ’ οἵδε χέρας δεσμοῖς δίδυμοι συνερεισθέντες χωροῦσι, νέον πρόσφαγμα θεᾶς. σιγᾶτε, φίλαι· τὰ γὰρ Ἑλλήνων ἀκροθίνια δὴ ναοῖσι πέλας τάδε βαίνει, οὐδ’ ἀγγελίας ψευδεῖς ἔλακεν βουφορβὸς ἀνήρ.
ὦ πότνι’, εἴ σοι τάδ’ ἀρεσκόντως πόλις ἥδε τελεῖ, δέξαι θυσίας, ἃς ὁ παρ’ ἡμῖν νόμος οὐχ ὁσίας †Ἕλλησι διδοὺς† ἀναφαίνει.
τὰ τῆς θεοῦ μὲν πρῶτον ὡς καλῶς ἔχηι φροντιστέον μοι. μέθετε τῶν ξένων χέρας, ὡς ὄντες ἱεροὶ μηκέτ’ ὦσι δέσμιοι.
ναοῦ δ’ ἔσω στείχοντες εὐτρεπίζετε ἃ χρὴ ’πὶ τοῖς παροῦσι καὶ νομίζεται.
φεῦ·τίς ἆρα μήτηρ ἡ τεκοῦσ’ ὑμᾶς ποτε πατήρ τ’ ἀδελφή τ’, εἰ γεγῶσα τυγχάνει; οἵων στερεῖσα διπτύχων νεανιῶν ἀνάδελφος ἔσται. τὰς τύχας τίς οἶδ’ ὅτωι τοιαίδ’ ἔσονται; πάντα γὰρ τὰ τῶν θεῶν ἐς ἀφανὲς ἕρπει κοὐδὲν οἶδ’ οὐδεὶς †κακόν†· ἡ γὰρ τύχη παρήγαγ’ ἐς τὸ δυσμαθές.
πόθεν ποθ’ ἥκετ’, ὦ ταλαίπωροι ξένοι; ὡς διὰ μακροῦ μὲν τήνδ’ ἐπλεύσατε χθόνα, μακρὸν δ’ ἀπ’ οἴκων χρόνον ἔσεσθε δὴ κάτω.
τί ταῦτ’ ὀδύρηι κἀπὶ τοῖς μέλουσι νῶιν κακοῖς σὲ λυπεῖς, ἥτις εἶ ποτ’, ὦ γύναι; οὔτοι νομίζω σοφόν, ὃς ἂν μέλλων κτανεῖν οἴκτωι τὸ δεῖμα τοὐλέθρου νικᾶν θέληι, οὐδ’ ὅστις Ἅιδην ἐγγὺς ὄντ’ οἰκτίζεται σωτηρίας ἄνελπις· ὡς δύ’ ἐξ ἑνὸς κακὼ συνάπτει, μωρίαν τ’ ὀφλισκάνει θνήισκει θ’ ὁμοίως· τὴν τύχην δ’ ἐᾶν χρεών.
ἡμᾶς δὲ μὴ θρήνει σύ· τὰς γὰρ ἐνθάδε θυσίας ἐπιστάμεσθα καὶ γιγνώσκομεν.
πότερος ἄρ’ ὑμῶν †ἐνθάδ’ ὠνομασμένος† Πυλάδης κέκληται; τόδε μαθεῖν πρῶτον θέλω.
ὅδ’, εἴ τι δή σοι τοῦτ’ ἐν ἡδονῆι μαθεῖν.
ποίας πολίτης πατρίδος Ἕλληνος γεγώς; τί δ’ ἂν μαθοῦσα τόδε πλέον λάβοις, γύναι; πότερον ἀδελφὼ μητρός ἐστον ἐκ μιᾶς; φιλότητί γ’· ἐσμὲν δ’ οὐ κασιγνήτω, γύναι.
σοὶ δ’ ὄνομα ποῖον ἔθεθ’ ὁ γεννήσας πατήρ; τὸ μὲν δίκαιον Δυστυχὴς καλοίμεθ’ ἄν.
οὐ τοῦτ’ ἐρωτῶ· τοῦτο μὲν δὸς τῆι τύχηι.
ἀνώνυμοι θανόντες οὐ γελώιμεθ’ ἄν.
τί δὲ φθονεῖς τοῦτ’; ἦ φρονεῖς οὕτω μέγα; τὸ σῶμα θύσεις τοὐμόν, οὐχὶ τοὔνομα.
οὐδ’ ἂν πόλιν φράσειας ἥτις ἐστί σοι; ζητεῖς γὰρ οὐδὲν κέρδος ὡς θανουμένωι.
χάριν δὲ δοῦναι τήνδε κωλύει τί σε; τὸ κλεινὸν Ἄργος πατρίδ’ ἐμὴν ἐπεύχομαι.
πρὸς θεῶν, ἀληθῶς, ὦ ξέν’, εἶ κεῖθεν γεγώς; ἐκ τῶν Μυκηνῶν <γ’>, αἵ ποτ’ ἦσαν ὄλβιαι.
καὶ μὴν ποθεινός γ’ ἦλθες ἐξ Ἄργους μολών.
οὔκουν ἐμαυτῶι γ’· εἰ δὲ σοί, σὺ τοῦθ’ ὅρα.
φυγὰς <δ’> ἀπῆρας πατρίδος ἢ ποίαι τύχηι; φεύγω τρόπον γε δή τιν’ οὐχ ἑκὼν ἑκών.
ἆρ’ ἄν τί μοι φράσειας ὧν ἐγὼ θέλω; ὡς ἐν παρέργωι τῆς ἐμῆς δυσπραξίας.
Τροίαν ἴσως οἶσθ’, ἧς ἁπανταχοῦ λόγος.
ὡς μήποτ’ ὤφελόν γε μηδ’ ἰδὼν ὄναρ.
φασίν νιν οὐκέτ’ οὖσαν οἴχεσθαι δορί.
ἔστιν γὰρ οὕτως οὐδ’ ἄκραντ’ ἠκούσατε.
Ἑλένη δ’ ἀφῖκται δῶμα Μενέλεω πάλιν; ἥκει, κακῶς γ’ ἐλθοῦσα τῶν ἐμῶν τινι.
καὶ ποῦ ’στι; κἀμοὶ γάρ τι προυφείλει κακόν.
Σπάρτηι ξυνοικεῖ τῶι πάρος ξυνευνέτηι.
ὦ μῖσος εἰς Ἕλληνας, οὐκ ἐμοὶ μόνηι.
ἀπέλαυσα κἀγὼ δή τι τῶν κείνης γάμων.
νόστος δ’ Ἀχαιῶν ἐγένεθ’, ὡς κηρύσσεται; ὡς πάνθ’ ἅπαξ με συλλαβοῦσ’ ἀνιστορεῖς.
πρὶν γὰρ θανεῖν σε, τοῦδ’ ἐπαυρέσθαι θέλω.
ἔλεγχ’, ἐπειδὴ τοῦδ’ ἐρᾶις· λέξω δ’ ἐγώ.
Κάλχας τις ἦλθε μάντις ἐκ Τροίας πάλιν; ὄλωλεν, ὡς ἦν ἐν Μυκηναίοις λόγος.
ὦ πότνι’, ὡς εὖ. τί γὰρ ὁ Λαέρτου γόνος; οὔπω νενόστηκ’ οἶκον, ἔστι δ’, ὡς λόγος.
ὄλοιτο, νόστου μήποτ’ ἐς πάτραν τυχών.
μηδὲν κατεύχου· πάντα τἀκείνου νοσεῖ.
Θέτιδος δ’ ὁ τῆς Νηρῆιδος ἔστι παῖς ἔτι; οὐκ ἔστιν· ἄλλως λέκτρ’ ἔγημ’ ἐν Αὐλίδι.
δόλια γάρ, ὡς ἴσασιν οἱ πεπονθότες.
τίς εἶ ποθ’; ὡς εὖ πυνθάνηι τἀφ’ Ἑλλάδος.
ἐκεῖθέν εἰμι· παῖς ἔτ’ οὖσ’ ἀπωλόμην.
ὀρθῶς ποθεῖς ἄρ’ εἰδέναι τἀκεῖ, γύναι.
τί δ’ ὁ στρατηγός, ὃν λέγουσ’ εὐδαιμονεῖν; τίς; οὐ γὰρ ὅν γ’ ἐγὦιδα τῶν εὐδαιμόνων.
Ἀτρέως ἐλέγετο δή τις Ἀγαμέμνων ἄναξ.
οὐκ οἶδ’· ἄπελθε τοῦ λόγου τούτου, γύναι.
μὴ πρὸς θεῶν, ἀλλ’ εἴφ’, ἵν’ εὐφρανθῶ, μένε.
τέθνηχ’ ὁ τλήμων, πρὸς δ’ ἀπώλεσέν τινα.
τέθνηκε; ποίαι συμφορᾶι; τάλαιν’ ἐγώ.
τί δ’ ἐστέναξας τοῦτο; μῶν προσῆκέ σοι; τὸν ὄλβον αὐτοῦ τὸν πάροιθ’ ἀναστένω.
δεινῶς γὰρ ἐκ γυναικὸς οἴχεται σφαγείς.
ὦ πανδάκρυτος ἡ κτανοῦσα χὠ θανών.
παῦσαί νυν ἤδη μηδ’ ἐρωτήσηις πέρα.
τοσόνδε γ’, εἰ ζῆι τοῦ ταλαιπώρου δάμαρ.
οὐκ ἔστι· παῖς νιν ὃν ἔτεκ’ αὐτὸς ὤλεσεν.
ὦ συνταραχθεὶς οἶκος. ὡς τί δὴ θέλων; πατρὸς θανόντος τήνδε τιμωρούμενος.
φεῦ·ὡς εὖ κακὸν δίκαιον ἐξεπράξατο.
ἀλλ’ οὐ τὰ πρὸς θεῶν εὐτυχεῖ δίκαιος ὤν.
λείπει δ’ ἐν οἴκοις ἄλλον Ἀγαμέμνων γόνον; λέλοιπεν Ἠλέκτραν γε παρθένον μίαν.
τί δέ; σφαγείσης θυγατρὸς ἔστι τις λόγος; οὐδείς γε, πλὴν θανοῦσαν οὐχ ὁρᾶν φάος.
τάλαιν’ ἐκείνη χὠ κτανὼν αὐτὴν πατήρ.
κακῆς γυναικὸς χάριν ἄχαριν ἀπώλετο.
ὁ τοῦ θανόντος δ’ ἔστι παῖς Ἄργει πατρός; ἔστ’, ἄθλιός γε, κοὐδαμοῦ καὶ πανταχοῦ.
ψευδεῖς ὄνειροι, χαίρετ’· οὐδὲν ἦτ’ ἄρα.
οὐδ’ οἱ σοφοί γε δαίμονες κεκλημένοι πτηνῶν ὀνείρων εἰσὶν ἀψευδέστεροι.
πολὺς ταραγμὸς ἔν τε τοῖς θείοις ἔνι κἀν τοῖς βροτείοις· †ἓν δὲ λυπεῖται μόνον†, ὅτ’ οὐκ ἄφρων ὢν μάντεων πεισθεὶς λόγοις ὄλωλεν ὡς ὄλωλε τοῖσιν εἰδόσιν.
φεῦ φεῦ. τί δ’ ἡμεῖς οἵ τ’ ἐμοὶ γεννήτορες; ἆρ’ εἰσίν; ἆρ’ οὐκ εἰσί; τίς φράσειεν ἄν; ἀκούσατ’· ἐς γὰρ δή τιν’ ἥκομεν λόγον, ὑμῖν τ’ ὄνησιν, ὦ ξένοι, σπεύδουσ’ ἅμα κἀμοί. τὸ δ’ εὖ μάλιστά †γ’ οὕτω γίγνεται†, εἰ πᾶσι ταὐτὸν πρᾶγμ’ ἀρεσκόντως ἔχει.
θέλοις ἄν, εἰ σώσαιμί σ’, ἀγγεῖλαί τί μοι πρὸς Ἄργος ἐλθὼν τοῖς ἐμοῖς ἐκεῖ φίλοις, δέλτον τ’ ἐνεγκεῖν, ἥν τις οἰκτίρας ἐμὲ ἔγραψεν αἰχμάλωτος, οὐχὶ τὴν ἐμὴν φονέα νομίζων χεῖρα, τοῦ νόμου δ’ ὕπο θνήισκειν †τὰ τῆς θεοῦ ταῦτα δίκαι’ ἡγουμένης†; οὐδένα γὰρ εἶχον ὅστις ἀγγείλαι μολὼν ἐς Ἄργος αὖθις τάς <τ’> ἐμὰς ἐπιστολὰς πέμψειε σωθεὶς τῶν ἐμῶν φίλων τινί.
σὺ δ’ (εἶ γάρ, ὡς ἔοικας, οὔτι δυσγενὴς καὶ τὰς Μυκήνας οἶσθα χοὒς ἐγὼ φιλῶ) σώθητι κεῖσε, μισθὸν οὐκ αἰσχρὸν λαβών, κούφων ἕκατι γραμμάτων σωτηρίαν.
οὗτος δ’, ἐπείπερ πόλις ἀναγκάζει τάδε, θεᾶι γενέσθω θῦμα χωρισθεὶς σέθεν.
καλῶς ἔλεξας τἄλλα πλὴν ἕν, ὦ ξένη· τὸ γὰρ σφαγῆναι τόνδ’ ἐμοὶ βάρος μέγα.
ὁ ναυστολῶν γάρ εἰμ’ ἐγὼ τὰς συμφοράς, οὗτος δὲ συμπλεῖ τῶν ἐμῶν μόχθων χάριν.
οὔκουν δίκαιον ἐπ’ ὀλέθρωι τῶι τοῦδ’ ἐμὲ χάριν τίθεσθαι καὐτὸν ἐκδῦναι κακῶν.
ἀλλ’ ὣς γενέσθω· τῶιδε μὲν δέλτον δίδου· πέμψει γὰρ Ἄργος, ὥστε σοι καλῶς ἔχειν· ἡμᾶς δ’ ὁ χρήιζων κτεινέτω. τὰ τῶν φίλων αἴσχιστον ὅστις καταβαλὼν ἐς ξυμφορὰς αὐτὸς σέσωται. τυγχάνει δ’ ὅδ’ ὢν φίλος, ὃν οὐδὲν ἧσσον ἢ ’μὲ φῶς ὁρᾶν θέλω.
ὦ λῆμ’ ἄριστον, ὡς ἀπ’ εὐγενοῦς τινος ῥίζης πέφυκας τοῖς φίλοις τ’ ὀρθῶς φίλος.
τοιοῦτος εἴη τῶν ἐμῶν ὁμοσπόρων ὅσπερ λέλειπται. καὶ γὰρ οὐδ’ ἐγώ, ξένοι, ἀνάδελφός εἰμι, πλὴν ὅσ’ οὐχ ὁρῶσά νιν.
ἐπεὶ δὲ βούληι ταῦτα, τόνδε πέμψομεν δέλτον φέροντα, σὺ δὲ θανῆι· πολλὴ δέ τις προθυμία σε τοῦδ’ ἔχουσα τυγχάνει.
θύσει δὲ τίς με καὶ τὰ δεινὰ τλήσεται; ἐγώ· θεᾶς γὰρ τήνδε προστροπὴν ἔχω.
ἄζηλον. ὦ νεᾶνι, κοὐκ εὐδαίμονα.
ἀλλ’ εἰς ἀνάγκην κείμεθ’, ἣν φυλακτέον.
αὐτὴ ξίφει θύουσα θῆλυς ἄρσενας; οὔκ, ἀλλὰ χαίτην ἀμφὶ σὴν χερνίψομαι.
ὁ δὲ σφαγεὺς τίς, εἰ τάδ’ ἱστορεῖν με χρή; ἔσω δόμων τῶνδ’ εἰσὶν οἷς μέλει τάδε.
τάφος δὲ ποῖος δέξεταί μ’, ὅταν θάνω; πῦρ ἱερὸν ἔνδον χάσμα τ’ εὐρωπὸν πέτρας.
φεῦ·πῶς ἄν μ’ ἀδελφῆς χεὶρ περιστείλειεν ἄν; μάταιον εὐχήν, ὦ τάλας, ὅστις ποτ’ εἶ, ηὔξω· μακρὰν γὰρ βαρβάρου ναίει χθονός.
οὐ μήν, ἐπειδὴ τυγχάνεις Ἀργεῖος ὤν, ἀλλ’ ὧν γε δυνατὸν οὐδ’ ἐγὼ ’λλείψω χάριν.
πολύν τε γάρ σοι κόσμον ἐνθήσω τάφωι ξανθῶι τ’ ἐλαίωι σῶμα σὸν †κατασβέσω† καὶ τῆς ὀρείας ἀνθεμόρρυτον γάνος ξουθῆς μελίσσης ἐς πυρὰν βαλῶ σέθεν.
ἀλλ’ εἶμι δέλτον τ’ ἐκ θεᾶς ἀνακτόρων οἴσω. τὸ μέντοι δυσμενὲς μή μοὐγκαλῆις, φυλάσσετ’ αὐτούς, πρόσπολοι, δεσμῶν ἄτερ.
ἴσως ἄελπτα τῶν ἐμῶν φίλων τινὶ πέμψω πρὸς Ἄργος, ὃν μάλιστ’ ἐγὼ φιλῶ, καὶ δέλτος αὐτῶι ζῶντας οὓς δοκεῖ θανεῖν λέγουσ’ ἀπίστους ἡδονὰς ἀπαγγελεῖ.
κατολοφύρομαι σὲ τὸν χερνίβων ῥανίσι μελόμενον αἱμακταῖς.
οἶκτος γὰρ οὐ ταῦτ’, ἀλλὰ χαίρετ’, ὦ ξέναι.
σὲ δὲ τύχας μάκαρος, ὦ νεανία, σεβόμεθ’ ἐς πάτραν ὅτι ποδ’ ἐμβάσηι.
ἄζηλά τοι φίλοισι, θνηισκόντων φίλων.
ὦ σχέτλιοι πομπαί—φεῦ φεῦ— <δύο> διολλῦσαι· αἰαῖ.
†πότερος ὁ μέλλων;† ἔτι γὰρ ἀμφίλογα δίδυμα μέμονε φρήν, σὲ πάρος ἢ σ’ ἀναστενάξω γόοις.
Πυλάδη, πέπονθας ταὐτὸ πρὸς θεῶν ἐμοί; οὐκ οἶδ’· ἐρωτᾶις οὐ λέγειν ἔχοντά με.
τίς ἐστὶν ἡ νεᾶνις; ὡς Ἑλληνικῶς ἀνήρεθ’ ἡμᾶς τούς τ’ ἐν Ἰλίωι πόνους νόστον τ’ Ἀχαιῶν τόν τ’ ἐν οἰωνοῖς σοφὸν Κάλχαντ’ Ἀχιλλέως τ’ ὄνομα, καὶ τὸν ἄθλιον Ἀγαμέμνον’ ὡς ὤικτιρ’ ἀνηρώτα τέ με γυναῖκα παῖδάς τ’. ἔστιν ἡ ξένη γένος ἐκεῖθεν Ἀργεία τις· οὐ γὰρ ἄν ποτε δέλτον τ’ ἔπεμπε καὶ τάδ’ ἐξεμάνθανεν, ὡς κοινὰ πράσσουσ’, Ἄργος εἰ πράσσει καλῶς.
ἔφθης με μικρόν· ταὐτὰ δὲ φθάσας λέγεις, πλὴν ἕν· τὰ γάρ τοι βασιλέων παθήματα ἴσασι πάντες ὧν ἐπιστροφή τις ἦι.
ἀτὰρ διῆλθον χἄτερον λόγον τινά.
τίν’; ἐς τὸ κοινὸν δοὺς ἄμεινον ἂν μάθοις.
αἰσχρὸν θανόντος σοῦ βλέπειν ἡμᾶς φάος· κοινῆι δὲ πλεύσας δεῖ με καὶ κοινῆι θανεῖν.
καὶ δειλίαν γὰρ καὶ κάκην κεκτήσομαι Ἄργει τε Φωκέων τ’ ἐν πολυπτύχωι χθονί, δόξω δὲ τοῖς πολλοῖσι (πολλοὶ γὰρ κακοί) προδοὺς σεσῶσθαί σ’ αὐτὸς εἰς οἴκους μόνος ἢ καὶ φονεύσας ἐπὶ νοσοῦσι δώμασιν ῥάψαι μόρον σοι σῆς τυραννίδος χάριν, ἔγκληρον ὡς δὴ σὴν κασιγνήτην γαμῶν.
ταῦτ’ οὖν φοβοῦμαι καὶ δι’ αἰσχύνης ἔχω, κοὐκ ἔσθ’ ὅπως οὐ χρὴ συνεκπνεῦσαί μέ σοι καὶ συσσφαγῆναι καὶ πυρωθῆναι δέμας, φίλον γεγῶτα καὶ φοβούμενον ψόγον.
εὔφημα φώνει· τἀμὰ δεῖ φέρειν κακά, ἁπλᾶς δὲ λύπας ἐξόν, οὐκ οἴσω διπλᾶς.
ὃ γὰρ σὺ λυπρὸν κἀπονείδιστον λέγεις, ταὔτ’ ἔστιν ἡμῖν, εἴ σε συμμοχθοῦντ’ ἐμοὶ κτενῶ· τὸ μὲν γὰρ εἰς ἔμ’ οὐ κακῶς ἔχει, πράσσονθ’ ἃ πράσσω πρὸς θεῶν, λῦσαι βίον.
σὺ δ’ ὄλβιός τ’ εἶ καθαρά τ’, οὐ νοσοῦντ’, ἔχεις μέλαθρ’, ἐγὼ δὲ δυσσεβῆ καὶ δυστυχῆ.
σωθεὶς δέ, παῖδας ἐξ ἐμῆς ὁμοσπόρου κτησάμενος, ἣν ἔδωκά σοι δάμαρτ’ ἔχειν, ὄνομά τ’ ἐμοῦ γένοιτ’ ἄν, οὐδ’ ἄπαις δόμος πατρῶιος οὑμὸς ἐξαλειφθείη ποτ’ ἄν.
ἀλλ’ ἕρπε καὶ ζῆ καὶ δόμους οἴκει πατρός.
ὅταν δ’ ἐς Ἑλλάδ’ ἵππιόν τ’ Ἄργος μόληις, πρὸς δεξιᾶς σε τῆσδ’ ἐπισκήπτω τάδε· τύμβον τε χῶσον κἀπίθες μνημεῖά μου, καὶ δάκρυ’ ἀδελφὴ καὶ κόμας δότω τάφωι.
ἄγγελλε δ’ ὡς ὄλωλ’ ὑπ’ Ἀργείας τινὸς γυναικὸς ἀμφὶ βωμὸν ἁγνισθεὶς φόνωι.
καὶ μὴ προδῶις μου τὴν κασιγνήτην ποτέ, ἔρημα κήδη καὶ δόμους ὁρῶν πατρός.
καὶ χαῖρ’· ἐμῶν γὰρ φίλτατόν σ’ ηὗρον φίλων, ὦ συγκυναγὲ καὶ συνεκτραφεὶς ἐμοί, ὦ πόλλ’ ἐνεγκὼν τῶν ἐμῶν ἄχθη κακῶν.
ἡμᾶς δ’ ὁ Φοῖβος μάντις ὢν ἐψεύσατο· τέχνην δὲ θέμενος ὡς προσώταθ’ Ἑλλάδος ἀπήλασ’, αἰδοῖ τῶν πάρος μαντευμάτων.
ὧι πάντ’ ἐγὼ δοὺς τἀμὰ καὶ πεισθεὶς λόγοις, μητέρα κατακτὰς αὐτὸς ἀνταπόλλυμαι.
ἔσται τάφος σοι, καὶ κασιγνήτης λέχος οὐκ ἂν προδοίην, ὦ τάλας, ἐπεί σ’ ἐγὼ θανόντα μᾶλλον ἢ βλέπονθ’ ἕξω φίλον.
ἀτὰρ τὸ τοῦ θεοῦ σ’ οὐ διέφθορέν γέ πω μάντευμα· καίτοι κἀγγὺς ἕστηκας φόνου.
ἀλλ’ ἔστιν, ἔστιν ἡ λίαν δυσπραξία λίαν διδοῦσα μεταβολάς, ὅταν τύχηι.
σίγα· τὰ Φοίβου δ’ οὐδὲν ὠφελεῖ μ’ ἔπη· γυνὴ γὰρ ἥδε δωμάτων ἔξω περᾶι.
ἀπέλθεθ’ ὑμεῖς καὶ παρευτρεπίζετε τἄνδον μολόντες τοῖς ἐφεστῶσι σφαγῆι.
δέλτου μὲν αἵδε πολύθυροι διαπτυχαί, ξένοι, πάρεισιν· ἃ δ’ ἐπὶ τοῖσδε βούλομαι ἀκούσατ’. οὐδεὶς αὑτὸς ἐν πόνοις <τ’> ἀνὴρ ὅταν τε πρὸς τὸ θάρσος ἐκ φόβου πέσηι.
ἐγὼ δὲ ταρβῶ μὴ ἀπονοστήσας χθονὸς θῆται παρ’ οὐδὲν τὰς ἐμὰς ἐπιστολὰς ὁ τήνδε μέλλων δέλτον εἰς Ἄργος φέρειν.
τί δῆτα βούληι; τίνος ἀμηχανεῖς πέρι; ὅρκον δότω μοι τάσδε πορθμεύσειν γραφὰς πρὸς Ἄργος, οἷσι βούλομαι πέμψαι φίλων.
ἦ κἀντιδώσεις τῶιδε τοὺς αὐτοὺς λόγους; τί χρῆμα δράσειν ἢ τί μὴ δράσειν; λέγε.
ἐκ γῆς ἀφήσειν μὴ θανόντα βαρβάρου.
δίκαιον εἶπας· πῶς γὰρ ἀγγείλειεν ἄν; ἦ καὶ τύραννος ταῦτα συγχωρήσεται; ναί·πείσω σφε, καὐτὴ ναὸς ἐσβήσω σκάφος.
ὄμνυ· σὺ δ’ ἔξαρχ’ ὅρκον ὅστις εὐσεβής.
δώσω, λέγειν χρή, τήνδε τοῖσι σοῖς φίλοις.
τοῖς σοῖς φίλοισι γράμματ’ ἀποδώσω τάδε.
κἀγὼ σὲ σώσω κυανέας ἔξω πέτρας.
τίν’ οὖν ἐπόμνυς τοισίδ’ ὅρκιον θεῶν; Ἄρτεμιν, ἐν ἧσπερ δώμασιν τιμὰς ἔχω.
ἐγὼ δ’ ἄνακτά γ’ οὐρανοῦ, σεμνὸν Δία.
εἰ δ’ ἐκλιπὼν τὸν ὅρκον ἀδικοίης ἐμέ; ἄνοστος εἴην· τί δὲ σύ, μὴ σώσασά με; μήποτε κατ’ Ἄργος ζῶσ’ ἴχνος θείην ποδός.
ἄκουε δή νυν ὃν παρήλθομεν λόγον.
ἀλλ’ εὐθὺς ἔστω κοινός, ἢν καλῶς ἔχηι.
ἐξαίρετόν μοι δὸς τόδ’, ἤν τι ναῦς πάθηι χἠ δέλτος ἐν κλύδωνι χρημάτων μέτα ἀφανὴς γένηται, σῶμα δ’ ἐκσώσω μόνον, τὸν ὅρκον εἶναι τόνδε μηκέτ’ ἔμπεδον.
ἀλλ’ οἶσθ’ ὃ δράσω· πολλὰ γὰρ †πολλῶν† κυρεῖ.
τἀνόντα κἀγγεγραμμέν’ ἐν δέλτου πτυχαῖς λόγωι φράσω σοι πάντ’ ἀπαγγεῖλαι φίλοις.
ἐν ἀσφαλεῖ γάρ· ἢν μὲν ἐκσώσηις γραφήν, αὐτὴ φράσει σιγῶσα τἀγγεγραμμένα· ἢν δ’ ἐν θαλάσσηι γράμματ’ ἀφανισθῆι τάδε, τὸ σῶμα σώσας τοὺς λόγους σώσεις ἐμοί.
καλῶς ἔλεξας τῶν τε σῶν ἐμοῦ θ’ ὕπερ.
σήμαινε δ’ ὧι χρὴ τάσδ’ ἐπιστολὰς φέρειν πρὸς Ἄργος ὅτι τε χρὴ κλύοντα σοῦ λέγειν.
ἄγγελλ’ Ὀρέστηι, παιδὶ τἀγαμέμνονος· Ἡ ’ν Αὐλίδι σφαγεῖσ’ ἐπιστέλλει τάδε ζῶσ’ Ἰφιγένεια, τοῖς ἐκεῖ δ’ οὐ ζῶσ’ ἔτι.
ποῦ δ’ ἔστ’ ἐκείνη; κατθανοῦσ’ ἥκει πάλιν; ἥδ’ ἣν ὁρᾶις σύ· μὴ λόγων ἔκπλησσέ με.
Κόμισαί μ’ ἐς Ἄργος, ὦ σύναιμε, πρὶν θανεῖν, ἐκ βαρβάρου γῆς καὶ μετάστησον θεᾶς σφαγίων, ἐφ’ οἷσι ξενοφόνους τιμὰς ἔχω.
Πυλάδη, τί λέξω; ποῦ ποτ’ ὄνθ’ ηὑρήμεθα; ἢ σοῖς ἀραία δώμασιν γενήσομαι, Ὀρέσθ’, ἵν’ αὖθις ὄνομα δὶς κλύων μάθηις.
ὦ θεοί. τί τοὺς θεοὺς ἀνακαλεῖς ἐν τοῖς ἐμοῖς; οὐδέν· πέραινε δ’· ἐξέβην γὰρ ἄλλοσε.
τάχ’ οὖν ἐρωτῶν σ’ εἰς ἄπιστ’ ἀφίξεται· λέγ’ οὕνεκ’ ἔλαφον ἀντιδοῦσά μου θεὰ Ἄρτεμις ἔσωσέ μ’, ἣν ἔθυσ’ ἐμὸς πατήρ, δοκῶν ἐς ἡμᾶς ὀξὺ φάσγανον βαλεῖν, ἐς τήνδε δ’ ὤικισ’ αἶαν. αἵδ’ ἐπιστολαί, τάδ’ ἐστὶ τἀν δέλτοισιν ἐγγεγραμμένα.
ὦ ῥαιδίοις ὅρκοισι περιβαλοῦσά με, κάλλιστα δ’ ὀμόσασ’, οὐ πολὺν σχήσω χρόνον, τὸν δ’ ὅρκον ὃν κατώμοσ’ ἐμπεδώσομεν.
ἰδού, φέρω σοι δέλτον ἀποδίδωμί τε, Ὀρέστα, τῆσδε σῆς κασιγνήτης πάρα.
δέχομαι· παρεὶς δὲ γραμμάτων διαπτυχὰς τὴν ἡδονὴν πρῶτ’ οὐ λόγοις αἱρήσομαι.
ὦ φιλτάτη μοι σύγγον’, ἐκπεπληγμένος ὅμως σ’ ἀπίστωι περιβαλὼν βραχίονι ἐς τέρψιν εἶμι, πυθόμενος θαυμάστ’ ἐμοί.
ξέν’, οὐ δικαίως τῆς θεοῦ τὴν πρόσπολον χραίνεις ἀθίκτοις περιβαλὼν πέπλοις χέρα.
ὦ συγκασιγνήτη τε κἀκ ταὐτοῦ πατρὸς Ἀγαμέμνονος γεγῶσα, μή μ’ ἀποστρέφου, ἔχουσ’ ἀδελφόν, οὐ δοκοῦσ’ ἕξειν ποτέ.
ἐγώ σ’ ἀδελφὸν τὸν ἐμόν; οὐ παύσηι λέγων; τό τ’ Ἄργος αὐτοῦ μεστὸν ἥ τε Ναυπλία.
οὐκ ἔστ’ ἐκεῖ σός, ὦ τάλαινα, σύγγονος.
ἀλλ’ ἡ Λάκαινα Τυνδαρίς σ’ ἐγείνατο; Πέλοπός γε παιδὶ παιδός, οὗ ’κπέφυκ’ ἐγώ.
τί φήις; ἔχεις τι τῶνδέ μοι τεκμήριον; ἔχω· πατρώιων ἐκ δόμων τι πυνθάνου.
οὔκουν λέγειν μὲν χρὴ σέ, μανθάνειν δ’ ἐμέ; λέγοιμ’ ἂν ἀκοῆι πρῶτον Ἠλέκτρας τάδε· Ἀτρέως Θυέστου τ’ οἶσθα γενομένην ἔριν; ἤκουσα· χρυσῆς ἀρνὸς ἦν νείκη πέρι.
ταῦτ’ οὖν ὑφήνασ’ οἶσθ’ ἐν εὐπήνοις ὑφαῖς; ὦ φίλτατ’, ἐγγὺς τῶν ἐμῶν χρίμπτηι φρενῶν.
εἰκώ τ’ ἐν ἱστοῖς ἡλίου μετάστασιν; ὕφηνα καὶ τόδ’ εἶδος εὐμίτοις πλοκαῖς.
καὶ λούτρ’ ἐς Αὖλιν μητρὸς ἁδέξω πάρα; οἶδ’· οὐ γὰρ ὁ γάμος ἐσθλὸς ὤν μ’ ἀφείλετο.
τί γάρ; κόμας σὰς μητρὶ δοῦσα σῆι φέρειν; μνημεῖά γ’ ἀντὶ σώματος τοὐμοῦ τάφωι.
ἃ δ’ εἶδον αὐτός, τάδε φράσω τεκμήρια· Πέλοπος παλαιὰν ἐν δόμοις λόγχην πατρός, ἣν χερσὶ πάλλων παρθένον Πισάτιδα ἐκτήσαθ’ Ἱπποδάμειαν, Οἰνόμαον κτανών, ἐν παρθενῶσι τοῖσι σοῖς κεκρυμμένην.
ὦ φίλτατ’, οὐδὲν ἄλλο, φίλτατος γὰρ εἶ, ἔχω σ’, Ὀρέστα, †τηλύγετον χθονὸς ἀπὸ πατρίδος† Ἀργόθεν, ὦ φίλος.
κἀγώ σε τὴν θανοῦσαν, ὡς δοξάζεται.
κατὰ δὲ δάκρυ, κατὰ δὲ γόος ἅμα χαρᾶι τὸ σὸν νοτίζει βλέφαρον, ὡσαύτως δ’ ἐμόν.
†τὸ δέ τι† βρέφος ἔλιπον ἀγκάλαισι νεαρὸν τροφοῦ νεαρὸν ἐν δόμοις.
ὦ κρεῖσσον ἢ λόγοισιν εὐτυχοῦσά μου ψυχά, τί φῶ; θαυμάτων πέρα καὶ λόγου πρόσω τάδ’ ἀπέβα.
τὸ λοιπὸν εὐτυχοῖμεν ἀλλήλων μέτα.
ἄτοπον ἡδονὰν ἔλαβον, ὦ φίλαι· δέδοικα δ’ ἐκ χερῶν με μὴ πρὸς αἰθέρα ἀμπτάμενος φύγηι.
ἰὼ Κυκλωπὶς ἑστία, ἰὼ πατρίς, Μυκήνα φίλα, χάριν ἔχω ζόας, χάριν ἔχω τροφᾶς, ὅτι μοι συνομαίμονα τόνδε δόμοις ἐξεθρέψω φάος.
γένει μὲν εὐτυχοῦμεν, ἐς δὲ συμφοράς, ὦ σύγγον’, ἡμῶν δυστυχὴς ἔφυ βίος.
ἐγὦιδ’ ἁ μέλεος, οἶδ’, ὅτε φάσγανον δέραι ’φῆκέ μοι μελεόφρων πατήρ.
οἴμοι· δοκῶ γὰρ οὐ παρών σ’ ὁρᾶν ἐκεῖ.
ἀνυμέναιος, <ὦ> σύγγον’, Ἀχιλλέως ἐς κλισίαν λέκτρων δόλιον ἀγόμαν· παρὰ δὲ βωμὸν ἦν δάκρυα καὶ γόοι.
φεῦ φεῦ χερνίβων ἐκεί<νων· οἴμοι>.
ὤιμωξα κἀγὼ τόλμαν ἣν ἔτλη πατήρ.
ἀπάτορ’ ἀπάτορα πότμον ἔλαχον· ἄλλα δ’ ἐξ ἄλλων κυρεῖ δαίμονος τύχαι τινός.
εἰ σόν γ’ ἀδελφόν, ὦ τάλαιν’, ἀπώλεσας.
ὦ μελέα δεινᾶς τόλμας· δείν’ ἔτλαν, ἔτλαν δείν’, ὤμοι, σύγγονε, παρὰ δ’ ὀλίγον ἀπέφυγες ὄλεθρον ἀνόσιον ἐξ ἐμᾶν δαϊχθεὶς χερῶν.
ἁ δ’ ἐπ’ †αὐτοῖσι† τίς τελευτά; τίς τύχα μοι συγκυρήσει; τίνα σοι <τίνα σοι> πόρον εὑρομένα πάλιν ἀπὸ πόλεως, ἀπὸ φόνου πέμψω πατρίδ’ ἐς Ἀργείαν, πρὶν ἐπὶ ξίφος αἵματι σῶι πελάσαι; τόδε τόδε σόν, ὦ μελέα ψυχά, χρέος ἀνευρίσκειν.
πότερον κατὰ χέρσον, οὐχὶ ναῒ ἀλλὰ ποδῶν ῥιπᾶι; θανάτωι πελάσεις ἄρα βάρβαρα φῦλα καὶ δι’ ὁδοὺς ἀνόδους στείχων· διὰ κυανέας μὰν στενοπόρου πέτρας μακρὰ κέλευθα να- ΐοισιν δρασμοῖς.
τάλαινα τάλαινα.
†τίς ἂν οὖν τάδ’ ἂν ἢ θεὸς ἢ βροτὸς ἢ τί τῶν ἀδοκήτων πόρον ἄπορον ἐξανύσας† δυοῖν τοῖν μόνοιν Ἀτρείδαιν φανεῖ κακῶν ἔκλυσιν; ἐν τοῖσι θαυμαστοῖσι καὶ μύθων πέρα τάδ’ εἶδον αὐτὴ κοὐ κλύουσ’ ἀπ’ ἀγγέλων.
τὸ μὲν φίλους ἐλθόντας εἰς ὄψιν φίλων, Ὀρέστα, χειρῶν περιβολὰς εἰκὸς λαβεῖν· λήξαντα δ’ οἴκτων κἀπ’ ἐκεῖν’ ἐλθεῖν χρεών, ὅπως τὸ κλεινὸν ὄμμα τῆς σωτηρίας λαβόντες ἐκ γῆς βησόμεσθα βαρβάρου.
[σοφῶν γὰρ ἀνδρῶν ταῦτα, μὴ ’κβάντας τύχης, καιρὸν λαβόντας, ἡδονὰς ἄλλας λαβεῖν.] καλῶς ἔλεξας· τῆι τύχηι δ’ οἶμαι μέλειν τοῦδε ξὺν ἡμῖν· ἢν δέ τις πρόθυμος ἦι, σθένειν τὸ θεῖον μᾶλλον εἰκότως ἔχει.
οὐ μή μ’ ἐπίσχηις οὐδ’ ἀποστήσεις λόγου, πρῶτον πυθέσθαι τίνα ποτ’ Ἠλέκτρα πότμον εἴληχε βιότου· φίλα γὰρ †ἔσται πάντ’ ἐμοί†.
τῶιδε ξυνοικεῖ βίον ἔχουσ’ εὐδαίμονα.
οὗτος δὲ ποδαπὸς καὶ τίνος πέφυκε παῖς; Στρόφιος ὁ Φωκεὺς τοῦδε κλήιζεται πατήρ.
ὁ δ’ ἐστί γ’ Ἀτρέως θυγατρός, ὁμογενὴς ἐμός; ἀνέψιός γε, μόνος ἐμοὶ σαφὴς φίλος.
οὐκ ἦν τόθ’ οὗτος ὅτε πατὴρ ἔκτεινέ με.
οὐκ ἦν· χρόνον γὰρ Στρόφιος ἦν ἄπαις τινά.
χαῖρ’ ὦ πόσις μοι τῆς ἐμῆς ὁμοσπόρου.
κἀμός γε σωτήρ, οὐχὶ συγγενὴς μόνον.
τὰ δεινὰ δ’ ἔργα πῶς ἔτλης μητρὸς πέρι; σιγῶμεν αὐτά· πατρὶ τιμωρῶν ἐμῶι.
ἡ δ’ αἰτία τίς ἀνθ’ ὅτου κτείνει πόσιν; ἔα τὰ μητρός· οὐδὲ σοὶ κλύειν καλόν.
σιγῶ· τὸ δ’ Ἄργος πρὸς σὲ νῦν ἀποβλέπει; Μενέλαος ἄρχει· φυγάδες ἐσμὲν ἐκ πάτρας.
οὔ που νοσοῦντας θεῖος ὕβρισεν δόμους; οὔκ, ἀλλ’ Ἐρινύων δεῖμά μ’ ἐκβάλλει χθονός.
ἔγνωκα· μητρός <σ’> οὕνεκ’ ἠλάστρουν θεαί.
ὥσθ’ αἱματηρὰ στόμι’ ἐπεμβαλεῖν ἐμοί.
ταῦτ’ ἆρ’ ἐπ’ ἀκταῖς κἀνθάδ’ ἠγγέλθης μανείς.
ὤφθημεν οὐ νῦν πρῶτον ὄντες ἄθλιοι.
τί γάρ ποτ’ ἐς γῆν τήνδ’ ἐπόρθμευσας πόδα; Φοίβου κελευσθεὶς θεσφάτοις ἀφικόμην.
τί χρῆμα δρᾶσαι; ῥητὸν ἢ σιγώμενον; λέγοιμ’ ἄν. ἀρχαὶ δ’ αἵδε μοι πολλῶν πόνων· ἐπεὶ τὰ μητρὸς ταῦθ’ ἃ σιγῶμεν κακὰ ἐς χεῖρας ἦλθε, μεταδρομαῖς Ἐρινύων ἠλαυνόμεσθα φυγάδες, †ἔνθεν μοι πόδα ἐς τὰς Ἀθήνας δή γ’† ἔπεμψε Λοξίας, δίκην παρασχεῖν ταῖς ἀνωνύμοις θεαῖς.
ἔστιν γὰρ ὁσία ψῆφος, ἣν Ἄρει ποτὲ Ζεὺς εἵσατ’ ἔκ του δὴ χερῶν μιάσματος.
ἐλθὼν δ’ ἐκεῖσε πρῶτα μέν <μ’> οὐδεὶς ξένων ἑκὼν ἐδέξαθ’ ὡς θεοῖς στυγούμενον· οἳ δ’ ἔσχον αἰδῶ, ξένια μονοτράπεζά μοι παρέσχον, οἴκων ὄντες ἐν ταὐτῶι στέγει, σιγῆι δ’ ἐτεκτήναντ’ ἀπρόσφθεγκτόν μ’, ὅπως δαιτός τ’ ὀναίμην πώματός τ’ αὐτῶν δίχα, ἐς δ’ ἄγγος ἴδιον ἴσον ἅπασι Βακχίου μέτρημα πληρώσαντες εἶχον ἡδονήν.
κἀγὼ ’ξελέγξαι μὲν ξένους οὐκ ἠξίουν, ἤλγουν δὲ σιγῆι κἀδόκουν οὐκ εἰδέναι, μέγα στενάζων οὕνεκ’ ἦ μητρὸς φονεύς.
κλύω δ’ Ἀθηναίοισι τἀμὰ δυστυχῆ τελετὴν γενέσθαι, κἄτι τὸν νόμον μένειν, χοῆρες ἄγγος Παλλάδος τιμᾶν λεών.
ὡς δ’ εἰς Ἄρειον ὄχθον ἧκον, ἐς δίκην ἔστην, ἐγὼ μὲν θάτερον λαβὼν βάθρον, τὸ δ’ ἄλλο πρέσβειρ’ ἥπερ ἦν Ἐρινύων.
εἰπὼν <δ’> ἀκούσας θ’ αἵματος μητρὸς πέρι, Φοῖβός μ’ ἔσωσε μαρτυρῶν, ἴσας δέ μοι ψήφους διηρίθμησε Παλλὰς ὠλένηι· νικῶν δ’ ἀπῆρα φόνια πειρατήρια.
ὅσαι μὲν οὖν ἕζοντο πεισθεῖσαι δίκηι ψῆφον παρ’ αὐτὴν ἱερὸν ὡρίσαντ’ ἔχειν· ὅσαι δ’ Ἐρινύων οὐκ ἐπείσθησαν νόμωι δρόμοις ἀνιδρύτοισιν ἠλάστρουν μ’ ἀεί, ἕως ἐς ἁγνὸν ἦλθον αὖ Φοίβου πέδον καὶ πρόσθεν ἀδύτων ἐκταθείς, νῆστις βορᾶς, ἐπώμοσ’ αὐτοῦ βίον ἀπορρήξειν θανών, εἰ μή με σώσει Φοῖβος, ὅς μ’ ἀπώλεσεν.
ἐντεῦθεν αὐδὴν τρίποδος ἐκ χρυσοῦ λακὼν Φοῖβός μ’ ἔπεμψε δεῦρο, διοπετὲς λαβεῖν ἄγαλμ’ Ἀθηνῶν τ’ ἐγκαθιδρῦσαι χθονί.
ἀλλ’ ἥνπερ ἡμῖν ὥρισεν σωτηρίαν σύμπραξον· ἢν γὰρ θεᾶς κατάσχωμεν βρέτας, μανιῶν τε λήξω καὶ σὲ πολυκώπωι σκάφει στείλας Μυκήναις ἐγκαταστήσω πάλιν.
ἀλλ’, ὦ φιληθεῖσ’, ὦ κασίγνητον κάρα, σῶσον πατρῶιον οἶκον, ἔκσωσον δ’ ἐμέ· ὡς τἄμ’ ὄλωλε πάντα καὶ τὰ Πελοπιδῶν, οὐράνιον εἰ μὴ ληψόμεθα θεᾶς βρέτας.
δεινή τις ὀργὴ δαιμόνων ἐπέζεσεν πρὸς Ταντάλειον σπέρμα διὰ πόνων τ’ ἄγει.
τὸ μὲν πρόθυμον, πρίν σε δεῦρ’ ἐλθεῖν, ἔχω Ἄργει γενέσθαι καὶ σέ, σύγγον’, εἰσιδεῖν.
θέλω δ’ ἅπερ σύ, σέ τε μεταστῆσαι πόνων νοσοῦντά τ’ οἶκον, οὐχὶ τῶι κτανόντι με θυμουμένη, πατρῶιον ὀρθῶσαι †θέλω†· σφαγῆς τε γὰρ σῆς χεῖρ’ ἀπαλλάξαιμεν ἂν σώσαιμί τ’ οἴκους. τὴν θεὸν δ’ ὅπως λάθω δέδοικα καὶ τύραννον, ἡνίκ’ ἂν κενὰς κρηπῖδας εὕρηι λαΐνας ἀγάλματος.
πῶς οὐ θανοῦμαι; τίς δ’ ἔνεστί μοι λόγος; ἀλλ’ εἰ μὲν †ἕν τι τοῦθ’ ὁμοῦ γενήσεται† ἄγαλμά τ’ οἴσεις κἄμ’ ἐπ’ εὐπρύμνου νεὼς ἄξεις, τὸ κινδύνευμα γίγνεται καλόν.
τούτου δὲ χωρισθεῖσ’ ἐγὼ μὲν ὄλλυμαι, σὺ δ’ ἂν τὸ σαυτοῦ θέμενος εὖ νόστου τύχοις.
οὐ μήν τι φεύγω γ’, οὐδέ σ’ εἰ θανεῖν χρεὼν σώσασαν· οὐ γὰρ ἀλλ’ ἀνὴρ μὲν ἐκ δόμων θανὼν ποθεινός, τὰ δὲ γυναικὸς ἀσθενῆ.
οὐκ ἂν γενοίμην σοῦ τε καὶ μητρὸς φονεύς· ἅλις τὸ κείνης αἷμα· κοινόφρων δὲ σοὶ καὶ ζῆν θέλοιμ’ ἂν καὶ θανὼν λαχεῖν ἴσον.
ἄξω δέ σ’, ἤνπερ καὐτὸς ἐντεῦθεν περῶ πρὸς οἶκον, ἢ σοῦ κατθανὼν μενῶ μέτα.
γνώμης δ’ ἄκουσον· εἰ πρόσαντες ἦν τόδε Ἀρτέμιδι, πῶς ἂν Λοξίας ἐθέσπισεν κομίσαι μ’ ἄγαλμα θεᾶς πόλισμ’ ἐς Παλλάδος <                                        > καὶ σὸν πρόσωπον εἰσιδεῖν; ἅπαντα γὰρ συνθεὶς τάδ’ εἰς ἓν νόστον ἐλπίζω λαβεῖν.
πῶς οὖν γένοιτ’ ἂν ὥστε μήθ’ ἡμᾶς θανεῖν λαβεῖν θ’ ἃ βουλόμεσθα; τῆιδε γὰρ νοσεῖ νόστος πρὸς οἴκους· ἥδε βούλευσις πάρα.
ἆρ’ ἂν τύραννον διολέσαι δυναίμεθ’ ἄν; δεινὸν τόδ’ εἶπας, ξενοφονεῖν ἐπήλυδας.
ἀλλ’ εἴ σε σώσει κἀμέ, κινδυνευτέον.
οὐκ ἂν δυναίμην· τὸ δὲ πρόθυμον ἤινεσα.
τί δ’ εἴ με ναῶι τῶιδε κρύψειας λάθραι; [ ὡς δὴ σκότον λαβόντες ἐκσωθεῖμεν ἄν; κλεπτῶν γὰρ ἡ νύξ, τῆς δ’ ἀληθείας τὸ φῶς.] εἴσ’ ἔνδον ἱεροῦ φύλακες, οὓς οὐ λήσομεν.
οἴμοι, διεφθάρμεσθα· πῶς σωθεῖμεν ἄν; ἔχειν δοκῶ μοι καινὸν ἐξεύρημά τι.
ποῖόν τι; δόξης μετάδος, ὡς κἀγὼ μάθω.
ταῖς σαῖς ἀνίαις χρήσομαι σοφίσμασιν.
δειναὶ γὰρ αἱ γυναῖκες εὑρίσκειν τέχνας.
φονέα σε φήσω μητρὸς ἐξ Ἄργους μολεῖν.
χρῆσαι κακοῖσι τοῖς ἐμοῖς, εἰ κερδανεῖς.
ὡς οὐ θέμις σε λέξομεν θύειν θεᾶι τίν’ αἰτίαν ἔχουσ’; ὑποπτεύω τι γάρ.
οὐ καθαρὸν ὄντα· τὸ δ’ ὅσιον δώσω φόνωι.
τί δῆτα μᾶλλον θεᾶς ἄγαλμ’ ἁλίσκεται; πόντου σε πηγαῖς ἁγνίσαι βουλήσομαι.
ἔτ’ ἐν δόμοισι βρέτας ἐφ’ ὧι πεπλεύκαμεν.
κἀκεῖνο νίψειν, σοῦ θιγόντος ὡς, ἐρῶ.
ποῖ δῆτα; πόντου νοτερὸν εἶ παρ’ ἔκβολον; οὖ ναῦς χαλινοῖς λινοδέτοις ὁρμεῖ σέθεν.
σὺ δ’ ἤ τις ἄλλος ἐν χεροῖν οἴσει βρέτας; ἐγώ· θιγεῖν γὰρ ὅσιόν ἐστ’ ἐμοὶ μόνηι.
Πυλάδης δ’ ὅδ’ ἡμῖν ποῦ τετάξεται πόνου; ταὐτὸν χεροῖν σοὶ λέξεται μίασμ’ ἔχων.
λάθραι δ’ ἄνακτος ἢ εἰδότος δράσεις τάδε; πείσασα μύθοις· οὐ γὰρ ἂν λάθοιμί γε.
σοὶ δὴ μέλειν χρὴ τἄλλ’ ὅπως ἕξει καλῶς.
καὶ μὴν νεώς γε πίτυλος εὐήρης πάρα.
ἑνὸς μόνου δεῖ, τάσδε συγκρύψαι τάδε· ἀλλ’ ἀντίαζε καὶ λόγους πειστηρίους εὕρισκ’· ἔχει τοι δύναμιν εἰς οἶκτον γυνή.
τὰ δ’ ἄλλ’ ἴσως ἂν πάντα συμβαίη καλῶς.
ὦ φίλταται γυναῖκες, εἰς ὑμᾶς βλέπω, καὶ τἄμ’ ἐν ὑμῖν ἐστιν ἢ καλῶς ἔχειν ἢ μηδὲν εἶναι καὶ στερηθῆναι πάτρας φίλου τ’ ἀδελφοῦ φιλτάτης τε συγγόνου.
καὶ πρῶτα μέν μοι τοῦ λόγου τάδ’ ἀρχέτω· γυναῖκές ἐσμεν, φιλόφρον ἀλλήλαις γένος, σώιζειν τε κοινὰ πράγματ’ ἀσφαλέσταται.
σιγήσαθ’ ἡμῖν καὶ συνεκπονήσατε φυγάς· καλόν τοι γλῶσσ’ ὅτωι πιστὴ παρῆι.
ὁρᾶτε δ’ ὡς τρεῖς μία τύχη τοὺς φιλτάτους ἢ γῆς πατρώιας νόστος ἢ θανεῖν ἔχει.
σωθεῖσα δ’, ὡς ἂν καὶ σὺ κοινωνῆις τύχης, σώσω σ’ ἐς Ἑλλάδ’. ἀλλὰ πρός σε δεξιᾶς σὲ καὶ σ’ ἱκνοῦμαι, σὲ δὲ φίλης παρηίδος γονάτων τε καὶ τῶν ἐν δόμοισι φιλτάτων [μητρὸς πατρός τε καὶ τέκνων ὅτωι κυρεῖ].
τί φάτε; τίς ὑμῶν φησιν ἢ τίς οὐ θέλειν— φθέγξασθε—ταῦτα; μὴ γὰρ αἰνουσῶν λόγους ὄλωλα κἀγὼ καὶ κασίγνητος τάλας.
θάρσει, φίλη δέσποινα, καὶ σώιζου μόνον· ὡς ἔκ γ’ ἐμοῦ σοι πάντα σιγηθήσεται (ἴστω μέγας Ζεύς) ὧν ἐπισκήπτεις πέρι.
ὄναισθε μύθων καὶ γένοισθ’ εὐδαίμονες.
σὸν ἔργον ἤδη καὶ σὸν ἐσβαίνειν δόμους· ὡς αὐτίχ’ ἥξει τῆσδε κοίρανος χθονός, θυσίαν ἐλέγξων εἰ κατείργασται ξένων.
ὦ πότνι’, ἥπερ μ’ Αὐλίδος κατὰ πτυχὰς δεινῆς ἔσωσας ἐκ πατροκτόνου χερός, σῶσόν με καὶ νῦν τούσδε τ’· ἢ τὸ Λοξίου οὐκέτι βροτοῖσι διὰ σ’ ἐτήτυμον στόμα.
ἀλλ’ εὐμενὴς ἔκβηθι βαρβάρου χθονὸς ἐς τὰς Ἀθήνας· καὶ γὰρ ἐνθάδ’ οὐ πρέπει ναίειν, πάρον σοι πόλιν ἔχειν εὐδαίμονα.
ὄρνις ἃ παρὰ πετρίνας πόντου δειράδας ἀλκυὼν ἔλεγον οἶτον ἀείδεις, εὐξύνετον ξυνετοῖς βοάν, ὅτι πόσιν κελαδεῖς ἀεὶ μολπαῖς, ἐγώ σοι παραβάλλομαι θρήνους, ἄπτερος ὄρνις, ποθοῦσ’ Ἑλλάνων ἀγόρους, ποθοῦσ’ Ἄρτεμιν λοχίαν, ἃ παρὰ Κύνθιον ὄχθον οἰ- κεῖ φοίνικά θ’ ἁβροκόμαν δάφναν τ’ εὐερνέα καὶ γλαυκᾶς θαλλὸν ἱερὸν ἐλαί- ας, Λατοῦς ὠδῖνι φίλον, λίμναν θ’ εἱλίσσουσαν ὕδωρ κύκλιον, ἔνθα κύκνος μελωι- δὸς Μούσας θεραπεύει.
ὦ πολλαὶ δακρύων λιβάδες, αἳ παρηίδας εἰς ἐμὰς ἔπεσον ἁνίκα πύργων ὀλομένων ἐν ναυσὶν ἔβαν πολεμίων ἐρετμοῖσι καὶ λόγχαις· ζαχρύσου δὲ δι’ ἐμπολᾶς νόστον βάρβαρον ἦλθον, ἔνθα τᾶς ἐλαφοκτόνου θεᾶς ἀμφίπολον κόραν παῖδ’ Ἀγαμεμνονίαν λατρεύ- ω βωμούς τ’ οὐ μηλοθύτας, ζηλοῦσα τὸν διὰ παν- τὸς δυσδαίμον’· ἐν γὰρ ἀνάγ- καις οὐ κάμνει σύντροφος ὤν.
μεταβάλλειν δυσδαιμονία· τὸ δὲ μετ’ εὐτυχίαν κακοῦ- σθαι θνατοῖς βαρὺς αἰών.
καὶ σὲ μέν, πότνι’, Ἀργεία πεντηκόντερος οἶκον ἄξει· συρίζων θ’ ὁ κηρόδετος Πανὸς οὐρείου κάλαμος κώπαις ἐπιθωύξει, ὁ Φοῖβός θ’ ὁ μάντις ἔχων κέλαδον ἑπτατόνου λύρας ἀείδων ἄξει λιπαρὰν εὖ σ’ Ἀθηναίων ἐπὶ γᾶν.
†ἐμὲ δ’ αὐτοῦ λιποῦσα βήσηι ῥοθίοις πλάταις· ἀέρι δ’ ἱστία πρότονοι κατὰ πρῶιραν ὑ- πὲρ στόλον ἐκπετάσουσιν πόδα† ναὸς ὠκυπόμπου.
λαμπροὺς ἱπποδρόμους βαίην, ἔνθ’ εὐάλιον ἔρχεται πῦρ· οἰκείων δ’ ὑπὲρ θαλάμων ἐν νώτοις ἁμοῖς πτέρυγας λήξαιμι θοάζουσα· χοροῖς δ’ ἐνσταίην, ὅθι καὶ †παρθένος εὐδοκίμων γάμων παρὰ πόδ’ εἱλίσσουσα φίλας ματέρος ἡλίκων θιάσους ἐς ἁμίλλας χαρίτων ἁβροπλούτοιο χαίτας εἰς ἔριν ὀρνυμένα πολυποίκιλα φάρεα καὶ πλοκάμους περιβαλλομένα γένυσιν ἐσκίαζον†.
ποῦ ’σθ’ ἡ πυλωρὸς τῶνδε δωμάτων γυνὴ Ἑλληνίς; ἤδη τῶν ξένων κατήρξατο; [ἀδύτοις ἐν ἁγνοῖς σῶμα λάμπονται πυρί;] ἥδ’ ἐστίν, ἥ σοι πάντ’, ἄναξ, ἐρεῖ σαφῶς.
ἔα·τί τόδε μεταίρεις ἐξ ἀκινήτων βάθρων, Ἀγαμέμνονος παῖ, θεᾶς ἄγαλμ’ ἐν ὠλέναις; ἄναξ, ἔχ’ αὐτοῦ πόδα σὸν ἐν παραστάσιν.
τί δ’ ἔστιν, Ἰφιγένεια, καινὸν ἐν δόμοις; ἀπέπτυσ’· Ὁσίαι γὰρ δίδωμ’ ἔπος τόδε.
τί φροιμιάζηι νεοχμόν; ἐξαύδα σαφῶς.
οὐ καθαρά μοι τὰ θύματ’ ἠγρεύσασθ’, ἄναξ.
τί τοὐκδιδάξαν τοῦτό σ’; ἢ δόξαν λέγεις; βρέτας τὸ τῆς θεοῦ πάλιν ἕδρας ἀπεστράφη.
αὐτόματον, ἤ νιν σεισμὸς ἔστρεψε χθονός; αὐτόματον· ὄψιν δ’ ὀμμάτων ξυνήρμοσεν.
ἡ δ’ αἰτία τίς; ἦ τὸ τῶν ξένων μύσος; ἥδ’, οὐδὲν ἄλλο· δεινὰ γὰρ δεδράκατον.
ἀλλ’ ἦ τιν’ ἔκανον βαρβάρων ἀκτῆς ἔπι; οἰκεῖον ἦλθον τὸν φόνον κεκτημένοι.
τίν’; εἰς ἔρον γὰρ τοῦ μαθεῖν πεπτώκαμεν.
μητέρα κατειργάσαντο κοινωνῶι μίφει.
Ἄπολλον, οὐδ’ ἐν βαρβάροις ἔτλη τις ἄν.
πάσης διωγμοῖς ἠλάθησαν Ἑλλάδος.
ἦ τῶνδ’ ἕκατι δῆτ’ ἄγαλμ’ ἔξω φέρεις; σεμνόν γ’ ὑπ’ αἰθέρ’, ὡς μεταστήσω φόνου.
μίασμα δ’ ἔγνως τοῖν ξένοιν ποίωι τρόπωι; ἤλεγχον, ὡς θεᾶς βρέτας ἀπεστράφη πάλιν.
σοφήν σ’ ἔθρεψεν Ἑλλάς, ὡς ἤισθου καλῶς.
καὶ μὴν καθεῖσαν δέλεαρ ἡδύ μοι φρενῶν.
τῶν Ἀργόθεν τι φίλτρον ἀγγέλλοντέ σοι; τὸν μόνον Ὀρέστην ἐμὸν ἀδελφὸν εὐτυχεῖν.
ὡς δή σφε σώσαις ἡδοναῖς ἀγγελμάτων; καὶ πατέρα γε ζῆν καὶ καλῶς πράσσειν ἐμόν.
σὺ δ’ ἐς τὸ τῆς θεοῦ γ’ ἐξένευσας εἰκότως.
πᾶσάν γε μισοῦσ’ Ἑλλάδ’, ἥ μ’ ἀπώλεσεν.
τί δῆτα δρῶμεν, φράζε, τοῖν ξένοιν πέρι; τὸν νόμον ἀνάγκη τὸν προκείμενον σέβειν.
οὔκουν ἐν ἔργωι χέρνιβες ξίφος τε σόν; ἁγνοῖς καθαρμοῖς πρῶτά νιν νίψαι θέλω.
πηγαῖσιν ὑδάτων ἢ θαλασσίαι δρόσωι; θάλασσα κλύζει πάντα τἀνθρώπων κακά.
ὁσιώτεροι γοῦν τῆι θεῶι πέσοιεν ἄν.
καὶ τἀμά γ’ οὕτω μᾶλλον ἂν καλῶς ἔχοι.
οὔκουν πρὸς αὐτὸν ναὸν ἐκπίπτει κλύδων; ἐρημίας δεῖ· καὶ γὰρ ἄλλα δράσομεν.
ἄγ’ ἔνθα χρήιζεις· οὐ φιλῶ τἄρρηθ’ ὁρᾶν.
ἁγνιστέον μοι καὶ τὸ τῆς θεοῦ βρέτας.
εἴπερ γε κηλὶς ἔβαλέ νιν μητροκτόνος.
οὐ γάρ ποτ’ ἄν νιν ἠράμην βάθρων ἄπο.
δίκαιος ηὑσέβεια καὶ προμηθία.
οἶσθά νυν ἅ μοι γενέσθω. σὸν τὸ σημαίνειν τόδε.
δεσμὰ τοῖς ξένοισι πρόσθες. ποῖ δέ σ’ ἐκφύγοιεν ἄν; πιστὸν Ἑλλὰς οἶδεν οὐδέν. ἴτ’ ἐπὶ δεσμά, πρόσπολοι.
κἀκκομιζόντων γε δεῦρο τοὺς ξένους ἔσται τάδε.
κρᾶτα κρύψαντες πέπλοισιν. ἡλίου πρόσθεν φλογός.
σῶν τέ μοι σύμπεμπ’ ὀπαδῶν. οἵδ’ ὁμαρτήσουσί σοι.
καὶ πόλει πέμψον τιν’ ὅστις σημανεῖ ποίας τύχας; ἐν δόμοις μίμνειν ἅπαντας. μὴ συναντῶσιν φόνωι; μυσαρὰ γὰρ τὰ τοιάδ’ ἐστί. στεῖχε καὶ σήμαινε σύ.
μηδέν’ εἰς ὄψιν πελάζειν. εὖ γε κηδεύεις πόλιν.
καὶ φίλων γ’ οὓς δεῖ μάλιστα. τοῦτ’ ἔλεξας εἰς ἐμέ.
< .> ὡς εἰκότως σε πᾶσα θαυμάζει πόλις.
σὺ δὲ μένων αὐτοῦ πρὸ ναῶν τῆι θεῶι τί χρῆμα δρῶ; ἅγνισον πυρσῶι μέλαθρον. καθαρὸν ὡς μόληις πάλιν.
ἡνίκ’ ἂν δ’ ἔξω περῶσιν οἱ ξένοι τί χρή με δρᾶν; πέπλον ὀμμάτων προθέσθαι. μὴ †παλαμναῖον λάβω†.
ἢν δ’ ἄγαν δοκῶ χρονίζειν τοῦδ’ ὅρος τίς ἐστί μοι; θαυμάσηις μηδέν. τὰ τῆς θεοῦ πρᾶσσ’ ἐπὶ σχολῆς καλῶς.
εἰ γὰρ ὡς θέλω καθαρμὸς ὅδε πέσοι. συνεύχομαι.
τούσδ’ ἄρ’ ἐκβαίνοντας ἤδη δωμάτων ὁρῶ ξένους καὶ θεᾶς κόσμους νεογνούς τ’ ἄρνας, ὡς φόνωι φόνον μυσαρὸν ἐκνίψω, σέλας τε λαμπάδων τά τ’ ἄλλ’ ὅσα προυθέμην ἐγὼ ξένοισι καὶ θεᾶι καθάρσια.
ἐκποδὼν δ’ αὐδῶ πολίταις τοῦδ’ ἔχειν μιάσματος, εἴ τις ἢ ναῶν πυλωρὸς χεῖρας ἁγνεύει θεοῖς ἢ γάμον στείχει συνάψων ἢ τόκοις βαρύνεται· φεύγετ’, ἐξίστασθε, μή τωι προσπέσηι μύσος τόδε.
ὦ Διὸς Λητοῦς τ’ ἄνασσα παρθέν’, ἢν νίψω φόνον τῶνδε καὶ θύσωμεν οὗ χρή, καθαρὸν οἰκήσεις δόμον, εὐτυχεῖς δ’ ἡμεῖς ἐσόμεθα. τἄλλα δ’ οὐ λέγουσ’ ὅμως τοῖς τὰ πλείον’ εἰδόσιν θεοῖς σοί τε σημαίνω, θεά.
εὔπαις ὁ Λατοῦς γόνος, ὅν ποτε Δηλιάσιν καρποφόροις γυάλοις <ἔτικτε>, χρυσοκόμαν ἐν κιθάραι σοφόν, ὅστ’ ἐπὶ τόξων εὐστοχίαι γάνυται· φέρε <δ’> ἶνιν ἀπὸ δειράδος εἰναλίας λοχεῖα κλεινὰ λιποῦσα μά- τηρ τὰν ἀστάκτων ὑδάτων <συμ>βακχεύουσαν Διονύ- σωι Παρνάσιον κορυφάν, ὅθι ποικιλόνωτος οἰνωπὸς δράκων σκιερᾶι κάτεχ’ ἄλσος εὔφυλλον δάφναι, γᾶς πελώριον τέρας, †ἀμφέπει μαντεῖον χθόνιον†.
ἔτι νιν ἔτι βρέφος, ἔτι φίλας ἐπὶ ματέρος ἀγκάλαισι θρώισκων ἔκανες, ὦ Φοῖβε, μαντείων δ’ ἐπέβας ζαθέων τρίποδί τ’ ἐν χρυσέωι θάσσεις, ἐν ἀψευδεῖ θρόνωι μαντείας βροτοῖς θεσφάτων νέμων ἀδύτων ὕπο, Κασταλίας ῥεέθρων γείτων, μέσον γᾶς ἔχων μέλαθρον.
Θέμιν δ’ ἐπεὶ Γαΐων παῖδ’ ἀπενάσσατο <         > ἀπὸ ζαθέων χρηστηρίων, νύχια Χθὼν ἐτεκνώσατο φάσματ’ ὀ<νείρων>, οἳ πόλεσιν μερόπων τά τε πρῶτα τά τ’ ἔπειθ’, ὅσ’ ἔμελλε τυχεῖν, ὕπνωι κατὰ δνοφερὰς χαμεύ- νας ἔφραζον· Γαῖα δὲ τὰν μαντείων ἀφείλετο τι- μὰν Φοῖβον φθόνωι θυγατρός.
ταχύπους δ’ ἐς Ὄλυμπον ὁρμαθεὶς ἄναξ χέρα παιδνὸν ἕλιξεν ἐκ Διὸς θρόνων, Πυθίων δόμων χθονίαν ἀφελεῖν μῆνιν θεᾶς.
γέλασε δ’ ὅτι τέκος ἄφαρ ἔβα πολύχρυσα θέλων λατρεύματα σχεῖν· ἐπὶ δ’ ἔσεισεν κόμαν παῦσαι νυχίους ἐνοπάς, ὑπὸ δ’ ἀλαθοσύναν νυκτωπὸν ἐξεῖλεν βροτῶν, καὶ τιμὰς πάλιν θῆκε Λοξίαι πολυάνορί τ’ ἐν ξενόεντι θρόνωι θάρση βροτοῖς θεσφάτων ἀοιδαῖς.
ὦ ναοφύλακες βώμιοί τ’ ἐπιστάται, Θόας ἄναξ γῆς τῆσδε ποῦ κυρεῖ βεβώς; καλεῖτ’ ἀναπτύξαντες εὐγόμφους πύλας ἔξω μελάθρων τῶνδε κοίρανον χθονός.
τί δ’ ἔστιν, εἰ χρὴ μὴ κελευσθεῖσαν λέγειν; βεβᾶσι φροῦδοι δίπτυχοι νεανίαι Ἀγαμεμνονείας παιδὸς ἐκ βουλευμάτων φεύγοντες ἐκ γῆς τῆσδε καὶ σεμνὸν βρέτας λαβόντες ἐν κόλποισιν Ἑλλάδος νεώς.
ἄπιστον εἶπας μῦθον· ὃν δ’ ἰδεῖν θέλεις ἄνακτα χώρας, φροῦδος ἐκ ναοῦ συθείς.
ποῖ; δεῖ γὰρ αὐτὸν εἰδέναι τὰ δρώμενα.
οὐκ ἴσμεν· ἀλλὰ στεῖχε καὶ δίωκέ νιν ὅπου κυρήσας τούσδ’ ἀπαγγελεῖς λόγους.
ὁρᾶτ’ ἄπιστον ὡς γυναικεῖον γένος· μέτεστι χὐμῖν τῶν πεπραγμένων μέρος.
μαίνηι· τί δ’ ἡμῖν τῶν ξένων δρασμοῦ μέτα; οὐκ εἶ κρατούντων πρὸς πύλας ὅσον τάχος; οὔ, πρίν γ’ ἂν εἴπηι τοὔπος ἑρμηνεὺς τόδε, εἴτ’ ἔνδον εἴτ’ οὐκ ἔνδον ἀρχηγὸς χθονός.
ὠή, χαλᾶτε κλῆιθρα, τοῖς ἔνδον λέγω, καὶ δεσπότηι σημήναθ’ οὕνεκ’ ἐν πύλαις πάρειμι, καινῶν φόρτον ἀγγέλλων κακῶν.
τίς ἀμφὶ δῶμα θεᾶς τόδ’ ἵστησιν βοήν, πύλας ἀράξας καὶ ψόφον πέμψας ἔσω; †ψευδῶς ἔλεγον αἵδε καί μ’† ἀπήλαυνον δόμων, ὡς ἐκτὸς εἴης· σὺ δὲ κατ’ οἶκον ἦσθ’ ἄρα.
τί προσδοκῶσαι κέρδος ἢ θηρώμεναι; αὖθις τὰ τῶνδε σημανῶ· τὰ δ’ ἐν ποσὶν παρόντ’ ἄκουσον. ἡ νεᾶνις ἣ ’νθάδε βωμοῖς παρίστατ’, Ἰφιγένει’, ἔξω χθονὸς σὺν τοῖς ξένοισιν οἴχεται, σεμνὸν θεᾶς ἄγαλμ’ ἔχουσα· δόλια δ’ ἦν καθάρματα.
πῶς φήις; τί πνεῦμα συμφορᾶς κεκτημένη; σώιζουσ’ Ὀρέστην· τοῦτο γὰρ σὺ θαυμάσηι.
τὸν ποῖον; ἆρ’ ὃν Τυνδαρὶς τίκτει κόρη; ὃν τοῖσδε βωμοῖς θεὰ καθωσιώσατο.
ὦ θαῦμα· πῶς σε μεῖζον ὀνομάσας τύχω; μὴ ’νταῦθα τρέψηις σὴν φρέν’, ἀλλ’ ἄκουέ μου· σαφῶς δ’ ἀθρήσας καὶ κλύων ἐκφρόντισον διωγμὸν ὅστις τοὺς ξένους θηράσεται.
λέγ’· εὖ γὰρ εἶπας· οὐ γὰρ ἀγχίπλουν πόρον φεύγουσιν, ὥστε διαφυγεῖν τοὐμὸν δόρυ.
ἐπεὶ πρὸς ἀκτὰς ἤλθομεν θαλασσίας, οὗ ναῦς Ὀρέστου κρύφιος ἦν ὡρμισμένη, ἡμᾶς μέν, οὓς σὺ δεσμὰ συμπέμπεις ξένων ἔχοντας, ἐξένευσ’ ἀποστῆναι πρόσω Ἀγαμέμνονος παῖς, ὡς ἀπόρρητον φλόγα θύουσα καὶ καθαρμὸν ὃν μετώιχετο, αὐτὴ δ’ ὄπισθε δέσμ’ ἔχουσα τοῖν ξένοιν ἔστειχε χερσί. καὶ τάδ’ ἦν ὕποπτα μέν, ἤρεσκε μέντοι σοῖσι προσπόλοις, ἄναξ.
χρόνωι δ’, ἵν’ ἡμῖν δρᾶν τι δὴ δοκοῖ πλέον, ἀνωλόλυξε καὶ κατῆιδε βάρβαρα μέλη μαγεύουσ’, ὡς φόνον νίζουσα δή.
ἐπεὶ δὲ δαρὸν ἦμεν ἥμενοι χρόνον, ἐσῆλθεν ἡμᾶς μὴ λυθέντες οἱ ξένοι κτάνοιεν αὐτὴν δραπέται τ’ οἰχοίατο.
φόβωι δ’ ἃ μὴ χρῆν εἰσορᾶν καθήμεθα σιγῆι· τέλος δὲ πᾶσιν ἦν αὑτὸς λόγος, στείχειν ἵν’ ἦσαν, καίπερ οὐκ ἐωμένοις.
κἀνταῦθ’ ὁρῶμεν Ἑλλάδος νεὼς σκάφος †ταρσῶι κατήρει πίτυλον ἐπτερωμένον†, ναύτας τε πεντήκοντ’ ἐπὶ σκαλμῶν πλάτας ἔχοντας, ἐκ δεσμῶν δὲ τοὺς νεανίας ἐλευθέρους πρύμνηθεν ἑστῶτας νεώς.
κοντοῖς δὲ πρῶιραν εἶχον, οἱ δ’ ἐπωτίδων ἄγκυραν ἐξανῆπτον, οἱ δὲ κλίμακας σπεύδοντες ἦγον διὰ χερῶν πρύμνης τ’ ἄπο πόντωι διδόντες τῆι ξένηι καθίεσαν.
ἡμεῖς δ’ ἀφειδήσαντες, ὡς ἐσείδομεν δόλια τεχνήματ’, εἰχόμεσθα τῆς ξένης πρυμνησίων τε, καὶ δι’ εὐθυντηρίας οἴακας ἐξηιροῦμεν εὐπρύμνου νεώς.
λόγοι δ’ ἐχώρουν· Τίνι λόγωι πορθμεύετε κλέπτοντες ἐκ γῆς ξόανα καὶ θυηπόλους; τίνος τίς ὢν <σὺ> τήνδ’ ἀπεμπολᾶις χθονός; ὁ δ’ εἶπ’· Ὀρέστης, τῆσδ’ ὅμαιμος, ὡς μάθηις, Ἀγαμέμνονος παῖς, τήνδ’ ἐμὴν κομίζομαι λαβὼν ἀδελφήν, ἣν ἀπώλεσ’ ἐκ δόμων.
ἀλλ’ οὐδὲν ἧσσον εἰχόμεσθα τῆς ξένης καὶ πρὸς σ’ ἕπεσθαι διεβιαζόμεσθά νιν.
ὅθεν τὰ δεινὰ πλήγματ’ ἦν γενειάδων· κεῖνοί τε γὰρ σίδηρον οὐκ εἶχον χεροῖν ἡμεῖς τε, πυγμαὶ δ’ ἦσαν ἐγκροτούμεναι καὶ κῶλ’ ἀπ’ ἀμφοῖν τοῖν νεανίαιν ἅμα ἐς πλευρὰ καὶ πρὸς ἧπαρ ἠκοντίζετο, ὥστε ξυναλγεῖν καὶ συναποκαμεῖν μέλη.
δεινοῖς δὲ σημάντροισιν ἐσφραγισμένοι ἐφεύγομεν πρὸς κρημνόν, οἱ μὲν ἐν κάραι κάθαιμ’ ἔχοντες τραύμαθ’, οἱ δ’ ἐν ὄμμασιν· ὄχθοις δ’ ἐπισταθέντες εὐλαβεστέρως ἐμαρνάμεσθα καὶ πέτροις ἐβάλλομεν.
ἀλλ’ εἶργον ἡμᾶς τοξόται πρύμνης ἔπι σταθέντες ἰοῖς, ὥστ’ ἀναστεῖλαι πρόσω.
κἀν τῶιδε (δεινὸς γὰρ κλύδων ὤκειλε ναῦν πρὸς γῆν, φόβος δ’ ἦν <παρθένωι> τέγξαι πόδα) λαβὼν Ὀρέστης ὦμον εἰς ἀριστερόν, βὰς ἐς θάλασσαν κἀπὶ κλίμακος θορών, ἔθηκ’ ἀδελφήν <τ’> ἐντὸς εὐσέλμου νεὼς τό τ’ οὐρανοῦ πέσημα, τῆς Διὸς κόρης ἄγαλμα. ναὸς <δ’> ἐκ μέσης ἐφθέγξατο βοή τις· Ὦ γῆς Ἑλλάδος ναύτης λεώς, λάβεσθε κώπης ῥόθιά τ’ ἐκλευκαίνετε· ἔχομεν γὰρ ὧνπερ οὕνεκ’ ἄξενον πόρον Συμπληγάδων ἔσωθεν εἰσεπλεύσαμεν.
οἱ δὲ στεναγμὸν ἡδὺν ἐκβρυχώμενοι ἔπαισαν ἅλμην. ναῦς δ’, ἕως μὲν ἐντὸς ἦν λιμένος, ἐχώρει στόμια, διαπερῶσα δὲ λάβρωι κλύδωνι συμπεσοῦσ’ ἠπείγετο· δεινὸς γὰρ ἐλθὼν ἄνεμος ἐξαίφνης νεὼς ὠθεῖ παλίμπρυμν’ ἱστί’· οἱ δ’ ἐκαρτέρουν πρὸς κῦμα λακτίζοντες· ἐς δὲ γῆν πάλιν κλύδων παλίρρους ἦγε ναῦν. σταθεῖσα δὲ Ἀγαμέμνονος παῖς ηὔξατ’· Ὦ Λητοῦς κόρη, σῶσόν με τὴν σὴν ἱερέαν πρὸς Ἑλλάδα ἐκ βαρβάρου γῆς καὶ κλοπαῖς σύγγνωθ’ ἐμαῖς.
φιλεῖς δὲ καὶ σὺ σὸν κασίγνητον, θεά· φιλεῖν δὲ κἀμὲ τοὺς ὁμαίμονας δόκει.
ναῦται δ’ ἐπευφήμησαν εὐχαῖσιν κόρης παιᾶνα, γυμνὰς ἐκ <πέπλων> ἐπωμίδας κώπηι προσαρμόσαντες ἐκ κελεύσματος.
μᾶλλον δὲ μᾶλλον πρὸς πέτρας ἤιει σκάφος· χὠ μέν τις ἐς θάλασσαν ὡρμήθη ποσίν, ἄλλος δὲ πλεκτὰς ἐξανῆπτεν ἀγκύλας.
κἀγὼ μὲν εὐθὺς πρὸς σὲ δεῦρ’ ἀπεστάλην, σοὶ τὰς ἐκεῖθεν σημανῶν, ἄναξ, τύχας.
ἀλλ’ ἕρπε, δεσμὰ καὶ βρόχους λαβὼν χεροῖν· εἰ μὴ γὰρ οἶδμα νήνεμον γενήσεται, οὐκ ἔστιν ἐλπὶς τοῖς ξένοις σωτηρίας.
πόντου δ’ ἀνάκτωρ Ἴλιόν τ’ ἐπισκοπεῖ σεμνὸς Ποσειδῶν, Πελοπίδαις ἐναντίος, καὶ νῦν παρέξει τὸν Ἀγαμέμνονος γόνον σοὶ καὶ πολίταις, ὡς ἔοικεν, ἐν χεροῖν λαβεῖν ἀδελφήν θ’, ἣ φόνου τοῦ ’ν Αὐλίδι ἀμνημόνευτος θεὰν προδοῦσ’ ἁλίσκεται.
ὦ τλῆμον Ἰφιγένεια, συγγόνου μέτα θανῆι πάλιν μολοῦσα δεσποτῶν χέρας.
ὦ πάντες ἀστοὶ τῆσδε βαρβάρου χθονός, οὐκ εἶα πώλοις ἐμβαλόντες ἡνίας παράκτιοι δραμεῖσθε κἀκβολὰς νεὼς Ἑλληνίδος δέξεσθε, σὺν δὲ τῆι θεῶι σπεύδοντες ἄνδρας δυσσεβεῖς θηράσετε, οἱ δ’ ὠκυπόμπους ἕλξετ’ ἐς πόντον πλάτας, ὡς ἐκ θαλάσσης ἔκ τε γῆς ἱππεύμασιν λαβόντες αὐτοὺς ἢ κατὰ στύφλου πέτρας ῥίψωμεν ἢ σκόλοψι πήξωμεν δέμας; ὑμᾶς δὲ τὰς τῶνδ’ ἴστορας βουλευμάτων, γυναῖκες, αὖθις, ἡνίκ’ ἂν σχολὴν λάβω, ποινασόμεσθα· νῦν δὲ τὴν προκειμένην σπουδὴν ἔχοντες οὐ μενοῦμεν ἥσυχοι.
ποῖ ποῖ διωγμὸν τόνδε πορθμεύεις, ἄναξ Θόας; ἄκουσον τῆσδ’ Ἀθηναίας λόγους.
παῦσαι διώκων ῥεῦμά τ’ ἐξορμῶν στρατοῦ· πεπρωμένον γὰρ θεσφάτοισι Λοξίου δεῦρ’ ἦλθ’ Ὀρέστης, τόν τ’ Ἐρινύων χόλον φεύγων ἀδελφῆς τ’ Ἄργος ἐσπέμψων δέμας ἄγαλμά θ’ ἱερὸν εἰς ἐμὴν ἄξων χθόνα, τῶν νῦν παρόντων πημάτων ἀναψυχάς.
πρὸς μὲν σ’ ὅδ’ ἡμῖν μῦθος· ὃν δ’ ἀποκτενεῖν δοκεῖς Ὀρέστην ποντίωι λαβὼν σάλωι, ἤδη Ποσειδῶν χάριν ἐμὴν ἀκύμονα πόντου τίθησι νῶτα πορθμεύειν πλάτην.
μαθὼν δ’, Ὀρέστα, τὰς ἐμὰς ἐπιστολὰς (κλύεις γὰρ αὐδὴν καίπερ οὐ παρὼν θεᾶς), χώρει λαβὼν ἄγαλμα σύγγονόν τε σήν.
ὅταν δ’ Ἀθήνας τὰς θεοδμήτους μόληις, χῶρός τις ἔστιν Ἀτθίδος πρὸς ἐσχάτοις ὅροισι, γείτων δειράδος Καρυστίας, ἱερός· Ἁλάς νιν οὑμὸς ὀνομάζει λεώς.
ἐνταῦθα τεύξας ναὸν ἵδρυσαι βρέτας, ἐπώνυμον γῆς Ταυρικῆς πόνων τε σῶν, οὓς ἐξεμόχθεις περιπολῶν καθ’ Ἑλλάδα οἴστροις Ἐρινύων. Ἄρτεμιν δέ νιν βροτοὶ τὸ λοιπὸν ὑμνήσουσι Ταυροπόλον θεάν.
νόμον τε θὲς τόνδ’· ὅταν ἑορτάζηι λεώς, τῆς σῆς σφαγῆς ἄποιν’ ἐπισχέτω ξίφος δέρηι πρὸς ἀνδρὸς αἷμά τ’ ἐξανιέτω, ὁσίας ἕκατι θεά θ’ ὅπως τιμὰς ἔχηι.
σε δ’ ἀμφὶ σεμνάς, Ἰφιγένεια, λείμακας Βραυρωνίας δεῖ τῆιδε κληιδουχεῖν θεᾶι· οὗ καὶ τεθάψηι κατθανοῦσα, καὶ πέπλων ἄγαλμά σοι θήσουσιν εὐπήνους ὑφάς, ἃς ἂν γυναῖκες ἐν τόκοις ψυχορραγεῖς λίπωσ’ ἐν οἴκοις. τάσδε δ’ ἐκπέμπειν χθονὸς Ἑλληνίδας γυναῖκας ἐξεφίεμαι γνώμης δικαίας οὕνεκ’. ἐξέσωσα δὲ καὶ πρίν σ’ Ἀρείοις ἐν πάγοις ψήφους ἴσας κρίνασ’, Ὀρέστα· καὶ νόμισμ’ ἔσται τόδε, νικᾶν ἰσήρεις ὅστις ἂν ψήφους λάβηι.
ἀλλ’ ἐκκομίζου σὴν κασιγνήτην χθονός, Ἀγαμέμνονος παῖ. καὶ σὺ μὴ θυμοῦ, Θόας.
ἄνασσ’ Ἀθάνα, τοῖσι τῶν θεῶν λόγοις ὅστις κλύων ἄπιστος, οὐκ ὀρθῶς φρονεῖ.
ἐγὼ δ’ Ὀρέστηι τ’, εἰ φέρων βρέτας θεᾶς βέβηκ’, ἀδελφῆι τ’ οὐχὶ θυμοῦμαι· τί γάρ; [πρὸς τοὺς σθένοντας θεοὺς ἁμιλλᾶσθαι καλόν;] ἴτωσαν ἐς σὴν σὺν θεᾶς ἀγάλματι γαῖαν, καθιδρύσαιντό τ’ εὐτυχῶς βρέτας.
πέμψω δὲ καὶ τάσδ’ Ἑλλάδ’ εἰς εὐδαίμονα γυναῖκας, ὥσπερ σὸν κέλευσμ’ ἐφίεται.
παύσω δὲ λόγχην ἣν ἐπαίρομαι ξένοις νεῶν τ’ ἐρετμά, σοὶ τάδ’ ὡς δοκεῖ, θεά.
αἰνῶ· τὸ γὰρ χρεὼν σοῦ τε καὶ θεῶν κρατεῖ.
ἴτ’, ὦ πνοαί, ναυσθλοῦτε τὸν Ἀγαμέμνονος παῖδ’ εἰς Ἀθήνας· συμπορεύσομαι δ’ ἐγὼ σώιζουσ’ ἀδελφῆς τῆς ἐμῆς σεμνὸν βρέτας.
ἴτ’ ἐπ’ εὐτυχίαι τῆς σωιζομένης μοίρας εὐδαίμονες ὄντες.
ἀλλ’, ὦ σεμνὴ παρά τ’ ἀθανάτοις καὶ παρὰ θνητοῖς, Παλλὰς Ἀθάνα, δράσομεν οὕτως ὡς σὺ κελεύεις.
μάλα γὰρ τερπνὴν κἀνέλπιστον φήμην ἀκοαῖσι δέδεγμαι.
[ὦ μέγα σεμνὴ Νίκη, τὸν ἐμὸν βίοτον κατέχοις καὶ μὴ λήγοις στεφανοῦσα.] Ὦ πρέσβυ, δόμων τῶνδε πάροιθενστεῖχε.
στείχω. τί δὲ καινουργεῖς, Ἀγάμεμνον ἄναξ; σπεῦδε. σπεύδω.
μάλα τοι γῆρας τοὐμὸν ἄυπνον καὶ ἐπ’ ὀφθαλμοῖς ὀξὺ πάρεστιν.
τίς ποτ’ ἄρ’ ἀστὴρ ὅδε πορθμεύει σείριος ἐγγὺς τῆς ἑπταπόρου Πλειάδος ἄισσων ἔτι μεσσήρης; οὔκουν φθόγγος γ’ οὔτ’ ὀρνίθων οὔτε θαλάσσης· σιγαὶ δ’ ἀνέμων τόνδε κατ’ Εὔριπον ἔχουσιν.
τί δὲ σὺ σκηνῆς ἐκτὸς ἀίσσεις, Ἀγάμεμνον ἄναξ; ἔτι δ’ ἡσυχία τήνδε κατ’ Αὖλιν καὶ ἀκίνητοι φυλακαὶ τειχέων.
στείχωμεν ἔσω. ζηλῶ σέ, γέρον, ζηλῶ δ’ ἀνδρῶν ὃς ἀκίνδυνον βίον ἐξεπέρασ’ ἀγνὼς ἀκλεής· τοὺς δ’ ἐν τιμαῖς ἧσσον ζηλῶ.
καὶ μὴν τὸ καλόν γ’ ἐνταῦθα βίου.
τοῦτο δέ γ’ ἐστὶν τὸ καλὸν σφαλερόν, καὶ τὸ πρότιμον γλυκὺ μέν, λυπεῖ δὲ προσιστάμενον.
τοτὲ μὲν τὰ θεῶν οὐκ ὀρθωθέντ’ ἀνέτρεψε βίον, τοτὲ δ’ ἀνθρώπων γνῶμαι πολλαὶ καὶ δυσάρεστοι διέκναισαν.
οὐκ ἄγαμαι ταῦτ’ ἀνδρὸς ἀριστέως.
οὐκ ἐπὶ πᾶσίν σ’ ἐφύτευσ’ ἀγαθοῖς, Ἀγάμεμνον, Ἀτρεύς. δεῖ δέ σε χαίρειν καὶ λυπεῖσθαι· θνητὸς γὰρ ἔφυς.
κἂν μὴ σὺ θέληις, τὰ θεῶν οὕτω βουλόμεν’ ἔσται. σὺ δὲ λαμπτῆρος φάος ἀμπετάσας δέλτον τε γράφεις τήνδ’ ἣν πρὸ χερῶν ἔτι βαστάζεις, καὶ ταὐτὰ πάλιν γράμματα συγχεῖς καὶ σφραγίζεις λύεις τ’ ὀπίσω ῥίπτεις τε πέδωι πεύκην, θαλερὸν κατὰ δάκρυ χέων, κἀκ τῶν ἀπόρων οὐδενὸς ἐνδεῖς μὴ οὐ μαίνεσθαι.
τί πονεῖς; τί νέον παρὰ σοί, βασιλεῦ; φέρε κοίνωσον μῦθον ἐς ἡμᾶς.
πρὸς <δ’> ἄνδρ’ ἀγαθὸν πιστόν τε φράσεις· σῆι γάρ μ’ ἀλόχωι ποτὲ Τυνδάρεως πέμπει φερνὴν συννυμφοκόμον τε δίκαιον.
ἐγένοντο Λήδαι Θεστιάδι τρεῖς παρθένοι, Φοίβη Κλυταιμήστρα τ’, ἐμὴ ξυνάορος, Ἑλένη τε· ταύτης οἱ τὰ πρῶτ’ ὠλβισμένοι μνηστῆρες ἦλθον Ἑλλάδος νεανίαι.
δειναὶ δ’ ἀπειλαὶ καὶ κατ’ ἀλλήλων φθόνος ξυνίσταθ’, ὅστις μὴ λάβοι τὴν παρθένον.
τὸ πρᾶγμα δ’ ἀπόρως εἶχε Τυνδάρεωι πατρί, δοῦναί τε μὴ δοῦναί τε, τῆς τύχης ὅπως ἅψαιτ’ ἄριστα. καί νιν εἰσῆλθεν τάδε· ὅρκους συνάψαι δεξιάς τε συμβαλεῖν μνηστῆρας ἀλλήλοισι καὶ δι’ ἐμπύρων σπονδὰς καθεῖναι κἀπαράσασθαι τάδε· ὅτου γυνὴ γένοιτο Τυνδαρὶς κόρη, τούτωι συναμυνεῖν, εἴ τις ἐκ δόμων λαβὼν οἴχοιτο τόν τ’ ἔχοντ’ ἀπωθοίη λέχους, κἀπιστρατεύσειν καὶ κατασκάψειν πόλιν Ἕλλην’ ὁμοίως βάρβαρόν θ’ ὅπλων μέτα.
ἐπεὶ δ’ ἐπιστώθησαν (εὖ δέ πως γέρων ὑπῆλθεν αὐτοὺς Τυνδάρεως πυκνῆι φρενί), δίδωσ’ ἑλέσθαι θυγατρὶ μνηστήρων ἕνα, ὅποι πνοαὶ φέροιεν Ἀφροδίτης φίλαι.
ἡ δ’ εἵλεθ’, ὅς σφε μήποτ’ ὤφελεν λαβεῖν, Μενέλαον. ἐλθὼν δ’ ἐκ Φρυγῶν ὁ τὰς θεὰς κρίνας ὅδ’, ὡς ὁ μῦθος ἀνθρώπων ἔχει, Λακεδαίμον’, ἀνθηρὸς μὲν εἱμάτων στολῆι χρυσῶι τε λαμπρός, βαρβάρωι χλιδήματι, ἐρῶν ἐρῶσαν ὤιχετ’ ἐξαναρπάσας Ἑλένην πρὸς Ἴδης βούσταθμ’, ἔκδημον λαβὼν Μενέλαον. ὁ δὲ καθ’ Ἑλλάδ’ οἰστρήσας δρόμωι ὅρκους παλαιοὺς Τυνδάρεω μαρτύρεται, ὡς χρὴ βοηθεῖν τοῖσιν ἠδικημένοις.
τοὐντεῦθεν οὖν Ἕλληνες ἄιξαντες δορί, τεύχη λαβόντες στενόπορ’ Αὐλίδος βάθρα ἥκουσι τῆσδε, ναυσὶν ἀσπίσιν θ’ ὁμοῦ ἵπποις τε πολλοῖς ἅρμασίν τ’ ἠσκημένοι.
κἀμὲ στρατηγεῖν †κἆτα† Μενέλεω χάριν εἵλοντο, σύγγονόν γε· τἀξίωμα δὲ ἄλλος τις ὤφελ’ ἀντ’ ἐμοῦ λαβεῖν τόδε.
ἠθροισμένου δὲ καὶ ξυνεστῶτος στρατοῦ ἥμεσθ’ ἀπλοίαι χρώμενοι κατ’ Αὐλίδα.
Κάλχας δ’ ὁ μάντις ἀπορίαι κεχρημένοις ἀνεῖλεν Ἰφιγένειαν ἣν ἔσπειρ’ ἐγὼ Ἀρτέμιδι θῦσαι τῆι τόδ’ οἰκούσηι πέδον, καὶ πλοῦν τ’ ἔσεσθαι καὶ κατασκαφὰς Φρυγῶν θύσασι, μὴ θύσασι δ’ οὐκ εἶναι τάδε.
κλυὼν δ’ ἐγὼ ταῦτ’, ὀρθίωι κηρύγματι Ταλθύβιον εἶπον πάντ’ ἀφιέναι στρατόν, ὡς οὔποτ’ ἂν τλὰς θυγατέρα κτανεῖν ἐμήν.
οὗ δή μ’ ἀδελφὸς πάντα προσφέρων λόγον ἔπεισε τλῆναι δεινά. κἀν δέλτου πτυχαῖς γράψας ἔπεμψα πρὸς δάμαρτα τὴν ἐμὴν πέμπειν Ἀχιλλεῖ θυγατέρ’ ὡς γαμουμένην, τό τ’ ἀξίωμα τἀνδρὸς ἐκγαυρούμενος, συμπλεῖν τ’ Ἀχαιοῖς οὕνεκ’ οὐ θέλοι λέγων, εἰ μὴ παρ’ ἡμῶν εἶσιν ἐς Φθίαν λέχος· πειθὼ γὰρ εἶχον τήνδε πρὸς δάμαρτ’ ἐμήν, ψευδῆ συνάψας †ἀντὶ παρθένου† γάμον.
μόνοι δ’ Ἀχαιῶν ἴσμεν ὡς ἔχει τάδε Κάλχας Ὀδυσσεὺς Μενέλεώς θ’. ἃ δ’ οὐ καλῶς ἔγνων τότ’, αὖθις μεταγράφω καλῶς πάλιν ἐς τήνδε δέλτον, ἣν κατ’ εὐφρόνης <⏑–> λύοντα καὶ συνδοῦντά μ’ εἰσεῖδες, γέρον.
ἀλλ’ εἷα χώρει τάσδ’ ἐπιστολὰς λαβὼν πρὸς Ἄργος. ἃ δὲ κέκευθε δέλτος ἐν πτυχαῖς, λόγωι φράσω σοι πάντα τἀγγεγραμμένα· πιστὸς γὰρ ἀλόχωι τοῖς τ’ ἐμοῖς δόμοισιν εἶ.
λέγε καὶ σήμαιν’, ἵνα καὶ γλώσσηι σύντονα τοῖς σοῖς γράμμασιν αὐδῶ.
πέμπω σοι πρὸς ταῖς πρόσθεν δέλτους, ὦ Λήδας ἔρνος, μὴ στέλλειν τὰν σὰν ἶνιν πρὸς τὰν κολπώδη πτέρυγ’ Εὐβοίας Αὖλιν ἀκλύσταν.
εἰς ἄλλας ὥρας γὰρ δὴ παιδὸς δαίσομεν ὑμεναίους.
καὶ πῶς Ἀχιλεὺς λέκτρων ἀπλακὼν οὐ μέγα φυσῶν θυμὸν ἐπαρεῖ σοὶ σῆι τ’ ἀλόχωι; τόδε καὶ δεινόν.
σήμαιν’ ὅτι φήις.
ὄνομ’, οὐκ ἔργον, παρέχων Ἀχιλεὺς οὐκ οἶδε γάμους, οὐδ’ ὅτι πράσσομεν, οὐδ’ ὅτι κείνωι παῖδ’ ἐπεφήμισα νυμφείους εἰς ἀγκώνων εὐνὰς ἐκδώσειν λέκτροις.
δεινά γ’ ἐτόλμας, Ἀγάμεμνον ἄναξ, ὃς τῶι τῆς θεᾶς σὴν παῖδ’ ἄλοχον φατίσας ἦγες σφάγιον Δαναοῖς.
οἴμοι, γνώμας ἐξέσταν, αἰαῖ, πίπτω δ’ εἰς ἄταν.
ἀλλ’ ἴθ’ ἐρέσσων σὸν πόδα, γήραι μηδὲν ὑπείκων. σπεύδω, βασιλεῦ.
μή νυν μήτ’ ἀλσώδεις ἵζου κρήνας μήθ’ ὕπνωι θελχθῆις.
εὔφημα θρόει.
πάντηι δὲ πόρον σχιστὸν ἀμείβων λεῦσσε, φυλάσσων μή τίς σε λάθηι τροχαλοῖσιν ὄχοις παραμειψαμένη παῖδα κομίζουσ’ ἐνθάδ’ ἀπήνη Δαναῶν πρὸς ναῦς.
ἔσται. κλήιθρων δ’ †ἐξόρμα ἤν νιν πομπαῖς ἀντήσηις, πάλιν ἐξορμάσεις χαλινούς,† ἐπὶ Κυκλώπων ἱεὶς θυμέλας.
πιστὸς δὲ φράσας τάδε πῶς ἔσομαι, λέγε, παιδὶ σέθεν τῆι σῆι τ’ ἀλόχωι; σφραγῖδα φύλασσ’ ἣν ἐπὶ δέλτωι τῆιδε κομίζεις. ἴθι· λευκαίνει τόδε φῶς ἤδη λάμπουσ’ ἠὼς πῦρ τε τεθρίππων τῶν Ἀελίου.
σύλλαβε μόχθων. θνητῶν δ’ ὄλβιος ἐς τέλος οὐδεὶς οὐδ’ εὐδαίμων· οὔπω γὰρ ἔφυ τις ἄλυπος.
ἔμολον ἀμφὶ παρακτίαν ψάμαθον Αὐλίδος ἐναλίας, Εὐρίπου διὰ χευμάτων κέλσασα στενοπόρθμων, Χαλκίδα πόλιν ἐμὰν προλιποῦσ’, ἀγχιάλων ὑδάτων τροφὸν τᾶς κλεινᾶς Ἀρεθούσας, Ἀχαιῶν στρατιὰν ὡς ἐσιδοίμαν Ἀχαιῶν τε πλάτας ναυσιπόρους ἡ- μιθέων, οὓς ἐπὶ Τροίαν ἐλάταις χιλιόναυσιν τὸν ξανθὸν Μενέλαόν <θ’> ἁμέτεροι πόσεις ἐνέπουσ’ Ἀγαμέμνονά τ’ εὐπατρίδαν στέλλειν ἐπὶ τὰν Ἑλέναν, ἀπ’ Εὐ- ρώτα δονακοτρόφου Πάρις ὁ βουκόλος ἃν ἔλαβε δῶρον τᾶς Ἀφροδίτας, ὅτ’ ἐπὶ κρηναίαισι δρόσοις Ἥραι Παλλάδι τ’ ἔριν ἔριν μορφᾶς ἁ Κύπρις ἔσχεν.
πολύθυτον δὲ δι’ ἄλσος Ἀρ- τέμιδος ἤλυθον ὀρομένα, φοινίσσουσα παρῆιδ’ ἐμὰν αἰσχύναι νεοθαλεῖ, ἀσπίδος ἔρυμα καὶ κλισίας ὁπλοφόρους Δαναῶν θέλουσ’ ἵππων τ’ ὄχλον ἰδέσθαι.
κατεῖδον δὲ δύ’ Αἴαντε συνέδρω, τὸν Οἰλέως Τελαμῶνός τε γόνον, τὸν Σαλαμῖνος στέφανον, Πρω- τεσίλαόν τ’ ἐπὶ θάκοις πεσσῶν ἡδομένους μορ- φαῖσι πολυπλόκοις Παλαμήδεά θ’, ὃν τέκε παῖς ὁ Ποσειδᾶνος, Διομήδεά θ’ ἡδοναῖς δίσκου κεχαρημένον, παρὰ δὲ Μηριόνην, Ἄρεος ὄζον, θαῦμα βροτοῖσιν, τὸν ἀπὸ νησαίων τ’ ὀρέων Λαέρτα τόκον, ἅμα δὲ Νι- ρέα, κάλλιστον Ἀχαιῶν.
τὸν ἰσάνεμόν τε ποδοῖν λαιψηροδρόμον Ἀχιλλέα, τὸν ἁ Θέτις τέκε καὶ Χείρων ἐξεπόνησεν, ἴδον αἰγιαλοῖς παρά τε κροκάλαις δρόμον ἔχοντα σὺν ὅπλοις· ἅμιλλαν δ’ ἐπόνει ποδοῖν πρὸς ἅρμα τέτρωρον ἑλίσσων περὶ νίκας· ὁ δὲ διφρηλάτας ἐβοᾶτ’ Εὔμηλος Φερητιάδας, οὗ καλλίστους ἰδόμαν χρυσοδαιδάλτοις στομίοις πώλους κέντρωι θεινομένους, τοὺς μὲν μέσους ζυγίους λευκοστίκτωι τριχὶ βαλιούς, τοὺς δ’ ἔξω σειροφόρους ἀντήρεις καμπαῖσι δρόμων πυρσότριχας, μονόχαλα δ’ ὑπὸ σφυρὰ ποικιλοδέρμονας· οἷς παρεπάλλετο Πηλεΐδας σὺν ὅπλοισι παρ’ ἄντυγα καὶ σύριγγας ἁρματείους.
ναῶν δ’ εἰς ἀριθμὸν ἤλυθον καὶ θέαν ἀθέσφατον, τὰν γυναικεῖον ὄψιν ὀμμάτων ὡς πλήσαιμι †μείλινον† ἁδονάν.
καὶ κέρας μὲν ἦν δεξιὸν πλάτας ἔχων Φθιωτίδας ὁ Μυρμιδὼν Ἄρης πεντήκοντα ναυσὶ θουρίαις· χρυσέαις δ’ εἰκόσιν κατ’ ἄκρα Νη- ρῆιδες ἕστασαν θεαί, πρύμναις σῆμ’ Ἀχιλλείου στρατοῦ.
Ἀργείων δὲ ταῖσδ’ ἰσήρετμοι νᾶες ἕστασαν πέλας, ὧν ὁ Μηκιστέως στρατηλάτας παῖς ἦν, Ταλαὸς ὃν τρέφει πατήρ, Καπανέως τε παῖς Σθένελος. Ἀτθίδας δ’ ἄγων ἑξήκοντα ναῦς ὁ Θησέως παῖς ἑξῆς ἐναυλόχει, θεὰν Παλλάδ’ ἐν μωνύχοις ἔχων πτερω- τοῖσιν ἅρμασιν θετόν, εὔσημόν γε φάσμα ναυβάταις.
Βοιωτῶν δ’ ὅπλισμα πόντιον πεντήκοντα νῆας εἰδόμαν σημείοισιν ἐστολισμένας· τοῖς δὲ Κάδμος ἦν χρύσεον δράκοντ’ ἔχων ἀμφὶ ναῶν κόρυμβα· Λήϊτος δ’ ὁ γηγενὴς ἆρχε ναΐου στρατοῦ.
Φωκίδος δ’ ἀπὸ χθονὸς <×–⏑–×–⏑–> Λοκρὰς δὲ ταῖσδ’ ἴσας ἄγων ναῦς <ἦν> Οἰλέως τόκος κλυτὰν Θρονιάδ’ ἐκλιπὼν πόλιν.
ἐκ Μυκήνας δὲ τᾶς Κυκλωπίας παῖς Ἀτρέως ἔπεμπε ναυβάτας ναῶν ἑκατὸν ἠθροϊσμένους· σὺν δ’ ἀδελφὸς ἦν ταγός, ὡς φίλος φίλωι, τᾶς φυγούσας μέλαθρα βαρβάρων χάριν γάμων πρᾶξιν Ἑλλὰς ὡς λάβοι.
ἐκ Πύλου δὲ Νέστορος Γερηνίου κατειδόμαν < 
×–⏑–×–⏑–> πρύμνας σῆμα ταυρόπουν ὁρᾶν, τὸν πάροικον Ἀλφεόν.
Αἰνιάνων δὲ δωδεκάστολοι νᾶες ἦσαν, ὧν ἄναξ Γουνεὺς ἆρχε· τῶνδε δ’ αὖ πέλας Ἤλιδος δυνάστορες, οὓς Ἐπειοὺς ὠνόμαζε πᾶς λεώς· Εὔρυτος δ’ ἄνασσε τῶνδε· λευκήρετμον δ’ Ἄρη Τάφιον †ἦγεν ὧν Μέγης ἄνασσε†, Φυλέως λόχευμα, τὰς Ἐχίνας λιπὼν νήσους ναυβάταις ἀπροσφόρους.
Αἴας δ’ ὁ Σαλαμῖνος ἔντροφος †δεξιὸν κέρας πρὸς τὸ λαιὸν ξύναγε τῶν ἆσσον ὥρμει πλάταισιν† ἐσχάταισι συμπλέκων δώδεκ’ εὐστροφωτάταισι ναυσίν. ὡς ἄιον καὶ ναυβάταν εἰδόμαν λεών· ὧι τις εἰ προσαρμόσει βαρβάρους βάριδας, νόστον οὐκ ἀποίσεται, ἐνθάδ’ οἷον εἰδόμαν νάϊον πόρευμα, τὰ δὲ κατ’ οἴκους κλύουσα συγκλήτου μνήμην σώιζομαι στρατεύματος.
Μενέλαε, τολμᾶις δείν’, ἅ σ’ οὐ τολμᾶν χρεών.
ἄπελθε· λίαν δεσπόταισι πιστὸς εἶ.
καλόν γέ μοι τοὔνειδος ἐξωνείδισας.
κλαίοις ἄν, εἰ πράσσοις ἃ μὴ πράσσειν σε δεῖ.
οὐ χρῆν σε λῦσαι δέλτον, ἣν ἐγὼ ’φερον.
οὐδέ γε φέρειν σὲ πᾶσιν Ἕλλησιν κακά.
ἄλλοις ἁμιλλῶ ταῦτ’· ἄφες δὲ τήνδ’ ἐμοί.
οὐκ ἂν μεθείμην. οὐδ’ ἔγωγ’ ἀφήσομαι.
σκήπτρωι τάχ’ ἆρα σὸν καθαιμάξω κάρα.
ἀλλ’ εὐκλεές τοι δεσποτῶν θνήισκειν ὕπερ.
μέθες· μακροὺς δὲ δοῦλος ὢν λέγεις λόγους.
ὦ δέσποτ’, ἀδικούμεσθα· σὰς δ’ ἐπιστολὰς ἐξαρπάσας ὅδ’ ἐκ χερῶν ἐμῶν βίαι, Ἀγάμεμνον, οὐδὲν τῆι δίκηι χρῆσθαι θέλει.
ἔα·τίς ποτ’ ἐν πύλαισι θόρυβος καὶ λόγων ἀκοσμία; οὑμὸς οὐχ ὁ τοῦδε μῦθος κυριώτερος λέγειν.
σὺ δὲ τί τῶιδ’ ἐς ἔριν ἀφῖξαι, Μενέλεως, βίαι τ’ ἄγεις; βλέψον εἰς ἡμᾶς, ἵν’ ἀρχὰς τῶν λόγων ταύτας λάβω.
μῶν τρέσας οὐκ ἀνακαλύψω βλέφαρον, Ἀτρέως γεγώς; τήνδ’ ὁρᾶις δέλτον, κακίστων γραμμάτων ὑπηρέτιν; εἰσορῶ· καὶ πρῶτα ταύτην σῶν ἀπάλλαξον χερῶν.
οὔ, πρὶν ἂν δείξω γε Δαναοῖς πᾶσι τἀγγεγραμμένα.
ἦ γὰρ οἶσθ’ ἃ μή σε καιρὸς εἰδέναι, σήμαντρ’ ἀνείς; ὥστε σ’ ἀλγῦναί γ’, ἀνοίξας ἃ σὺ κάκ’ ἠργάσω λάθραι.
ποῦ δὲ κἄλαβές νιν; ὦ θεοί, σῆς ἀναισχύντου φρενός.
προσδοκῶν σὴν παῖδ’ ἀπ’ Ἄργους εἰ στράτευμ’ ἀφίξεται.
τί δέ σε τἀμὰ δεῖ φυλάσσειν; οὐκ ἀναισχύντου τόδε; ὅτι τὸ βούλεσθαί μ’ ἔκνιζε· σὸς δὲ δοῦλος οὐκ ἔφυν.
οὐχὶ δεινά; τὸν ἐμὸν οἰκεῖν οἶκον οὐκ ἐάσομαι; πλάγια γὰρ φρονεῖς, τὰ μὲν νῦν, τὰ δὲ πάλαι, τὰ δ’ αὐτίκα.
εὖ κεκόμψευσαι πονηρά· γλῶσσ’ ἐπίφθονον σοφή.
νοῦς δέ γ’ οὐ βέβαιος ἄδικον κτῆμα κοὐ σαφὲς φίλοις.
βούλομαι δέ σ’ ἐξελέγξαι, καὶ σὺ μήτ’ ὀργῆς ὕπο ἀποτρέπου τἀληθὲς οὔτ’ αὖ κατατενῶ λίαν ἐγώ.
οἶσθ’, ὅτ’ ἐσπούδαζες ἄρχειν Δαναΐδαις πρὸς Ἴλιον, τῶι δοκεῖν μὲν οὐχὶ χρήιζων, τῶι δὲ βούλεσθαι θέλων, ὡς ταπεινὸς ἦσθα, πάσης δεξιᾶς προσθιγγάνων καὶ θύρας ἔχων ἀκλήιστους τῶι θέλοντι δημοτῶν καὶ διδοὺς πρόσρησιν ἑξῆς πᾶσι, κεἰ μή τις θέλοι, τοῖς τρόποις ζητῶν πρίασθαι τὸ φιλότιμον ἐκ μέσου, κἆιτ’, ἐπεὶ κατέσχες ἀρχάς, μεταβαλὼν ἄλλους τρόπους τοῖς φίλοισιν οὐκέτ’ ἦσθα τοῖς πρὶν ὡς πρόσθεν φίλος, δυσπρόσιτος ἔσω τε κλήιθρων σπάνιος; ἄνδρα δ’ οὐ χρεὼν τὸν ἀγαθὸν πράσσοντα μεγάλα τοὺς τρόπους μεθιστάναι, ἀλλὰ καὶ βέβαιον εἶναι τότε μάλιστα τοῖς φίλοις, ἡνίκ’ ὠφελεῖν μάλιστα δυνατός ἐστιν εὐτυχῶν.
ταῦτα μέν σε πρῶτ’ ἐπῆλθον, ἵνα σε πρῶθ’ ηὗρον κακόν.
ὡς δ’ ἐς Αὖλιν ἦλθες αὖθις χὠ Πανελλήνων στρατός, οὐδὲν ἦσθ’, ἀλλ’ ἐξεπλήσσου τῆι τύχηι τῆι τῶν θεῶν, οὐρίας πομπῆς σπανίζων· Δαναΐδαι δ’ ἀφιέναι ναῦς διήγγελλον, μάτην δὲ μὴ πονεῖν ἐν Αὐλίδι.
ὡς <δ’> ἄνολβον εἶχες ὄμμα σύγχυσίν τ’, εἰ μὴ νεῶν χιλίων ἄρχων τὸ Πριάμου πεδίον ἐμπλήσεις δορός.
κἀμὲ παρεκάλεις· Τί δράσω; τίνα <δὲ> πόρον εὕρω πόθεν; ὥστε μὴ στερέντα σ’ ἀρχῆς ἀπολέσαι καλὸν κλέος.
κἆιτ’, ἐπεὶ Κάλχας ἐν ἱεροῖς εἶπε σὴν θῦσαι κόρην Ἀρτέμιδι, καὶ πλοῦν ἔσεσθαι Δαναΐδαις, ἡσθεὶς φρένας ἄσμενος θύσειν ὑπέστης παῖδα· καὶ πέμπεις ἑκών, οὐ βίαι—μὴ τοῦτο λέξηις—σῆι δάμαρτι παῖδα σὴν δεῦρ’ ἀποστέλλειν, Ἀχιλλεῖ πρόφασιν ὡς γαμουμένην.
κἆιθ’ ὑποστρέψας λέληψαι μεταβαλὼν ἄλλας γραφάς, ὡς φονεὺς οὐκέτι θυγατρὸς σῆς ἔσηι; μάλιστά γε.
οὗτος αὑτός ἐστιν αἰθὴρ ὃς τάδ’ ἤκουσεν σέθεν.
μυρίοι δέ τοι πεπόνθασ’ αὐτό· πρὸς τὰ πράγματα ἐκπονοῦσ’ ἔχοντες, εἶτα δ’ ἐξεχώρησαν κακῶς, τὰ μὲν ὑπὸ γνώμης πολιτῶν ἀσυνέτου, τὰ δ’ ἐνδίκως ἀδύνατοι γεγῶτες αὐτοὶ διαφυλάξασθαι πόλιν.
Ἑλλάδος μάλιστ’ ἔγωγε τῆς ταλαιπώρου στένω, ἥ, θέλουσα δρᾶν τι κεδνόν, βαρβάρους τοὺς οὐδένας καταγελῶντας ἐξανήσει διὰ σὲ καὶ τὴν σὴν κόρην.
μηδέν’ ἀνδρείας ἕκατι προστάτην θείμην χθονὸς μηδ’ ὅπλων ἄρχοντα· νοῦν χρὴ τὸν στρατηλάτην ἔχειν πόλεος· ὡς ἀρκῶν ἀνὴρ πᾶς, ξύνεσιν ἢν ἔχωντύχηι.
δεινὸν κασιγνήτοισι γίγνεσθαι ψόγους μάχας θ’, ὅταν ποτ’ ἐμπέσωσιν εἰς ἔριν.
βούλομαί σ’ εἰπεῖν κακῶς αὖ βραχέα, μὴ λίαν ἄνω βλέφαρα πρὸς τἀναιδὲς ἀγαγών, ἀλλὰ σωφρονεστέρως, ὡς ἀδελφὸν ὄντ’· ἀνὴρ γὰρ χρηστὸς αἰδεῖσθαι φιλεῖ.
εἰπέ μοι, τί δεινὰ φυσᾶις αἱματηρὸν ὄμμ’ ἔχων; τίς ἀδικεῖ σε; τοῦ κέχρησαι; χρηστὰ λέκτρ’ ἐρᾶις λαβεῖν; οὐκ ἔχοιμ’ ἄν σοι παρασχεῖν· ὧν γὰρ ἐκτήσω, κακῶς ἦρχες. εἶτ’ ἐγὼ δίκην δῶ σῶν κακῶν, ὁ μὴ σφαλείς; οὐ δάκνει σε τὸ φιλότιμον τοὐμόν, ἀλλ’ ἐν ἀγκάλαις εὐπρεπῆ γυναῖκα χρήιζεις, τὸ λελογισμένον παρεὶς καὶ τὸ καλόν, ἔχειν. πονηροῦ φωτὸς ἡδοναὶ κακαί.
εἰ δ’ ἐγώ, γνοὺς πρόσθεν οὐκ εὖ, μετεθέμην εὐβουλίαν, μαίνομαι; σὺ μᾶλλον, ὅστις ἀπολέσας κακὸν λέχος ἀναλαβεῖν θέλεις, θεοῦ σοι τὴν τύχην διδόντος εὖ.
ὤμοσαν τὸν Τυνδάρειον ὅρκον οἱ κακόφρονες φιλόγαμοι μνηστῆρες—ἡ δέ γ’ ἐλπίς, οἶμαι μέν, θεός, κἀξέπραξεν αὐτὸ μᾶλλον ἢ σὺ καὶ τὸ σὸν σθένος— οὓς λαβὼν στράτευ’· ἕτοιμοι δ’ εἰσὶ μωρίαι φρενῶν.
οὐ γὰρ ἀσύνετον τὸ θεῖον, ἀλλ’ ἔχει συνιέναι τοὺς κακῶς παγέντας ὅρκους καὶ κατηναγκασμένους.
τἀμὰ δ’ οὐκ ἀποκτενῶ ’γὼ τέκνα· κοὐ τὸ σὸν μὲν εὖ παρὰ δίκην ἔσται κακίστης εὔνιδος τιμωρίαι, ἐμὲ δὲ συντήξουσι νύκτες ἡμέραι τε δακρύοις, ἄνομα δρῶντα κοὐ δίκαια παῖδας οὓς ἐγεινάμην.
ταῦτά σοι βραχέα λέλεκται καὶ σαφῆ καὶ ῥάιδια· εἰ δὲ μὴ βούληι φρονεῖν εὖ, τἄμ’ ἐγὼ θήσω καλῶς.
οἵδ’ αὖ διάφοροι τῶν πάρος λελεγμένων μύθων, καλῶς δ’ ἔχουσι, φείδεσθαι τέκνων.
αἰαῖ, φίλους ἄρ’ οὐκ ἐκεκτήμην τάλας.
εἰ τοὺς φίλους γε μὴ θέλεις ἀπολλύναι.
δείξεις δὲ ποῦ μοι πατρὸς ἐκ ταὐτοῦ γεγώς; συσσωφρονεῖν σοι βούλομ’, ἀλλ’ οὐ συννοσεῖν.
ἐς κοινὸν ἀλγεῖν τοῖς φίλοισι χρὴ φίλους.
εὖ δρῶν παρακάλει μ’, ἀλλὰ μὴ λυπῶν ἐμέ.
οὐκ ἄρα δοκεῖ σοι τάδε πονεῖν σὺν Ἑλλάδι; Ἑλλὰς δὲ σὺν σοὶ κατὰ θεὸν νοσεῖ τινα.
σκήπτρωι νυν αὔχει, σὸν κασίγνητον προδούς.
ἐγὼ δ’ ἐπ’ ἄλλας εἶμι μηχανάς τιναςφίλους τ’ ἐπ’ ἄλλους.
ὦ Πανελλήνων ἄναξ, Ἀγάμεμνον, ἥκω παῖδά σοι τὴν σὴν ἄγων, ἣν Ἰφιγένειαν ὠνόμαζες ἐν δόμοις.
μήτηρ δ’ ὁμαρτεῖ, σῆς Κλυταιμήστρας δέμας, καὶ παῖς Ὀρέστης, ὥς σφε τερφθείης ἰδών, χρόνον παλαιὸν δωμάτων ἔκδημος ὤν.
ἀλλ’ ὡς μακρὰν ἔτεινον, εὔρυτον παρὰ κρήνην ἀναψύχουσι θηλύπουν βάσιν αὐταί τε πῶλοί τ’· ἐς δὲ λειμώνων χλόην καθεῖμεν αὐτάς, ὡς βορᾶς γευσαίατο.
ἐγὼ δὲ πρόδρομος σῆς παρασκευῆς χάριν ἥκω· πέπυσται γὰρ στρατός—ταχεῖα γὰρ διῆιξε φήμη—παῖδα σὴν ἀφιγμένην.
πᾶς δ’ ἐς θέαν ὅμιλος ἔρχεται δρόμωι, σὴν παῖδ’ ὅπως ἴδωσιν· οἱ δ’ εὐδαίμονες ἐν πᾶσι κλεινοὶ καὶ περίβλεπτοι βροτοῖς.
λέγουσι δ’· Ὑμέναιός τις ἢ τί πράσσεται; ἢ πόθον ἔχων θυγατρὸς Ἀγαμέμνων ἄναξ ἐκόμισε παῖδα; τῶν δ’ ἂν ἤκουσας τάδε· Ἀρτέμιδι προτελίζουσι τὴν νεάνιδα, Αὐλίδος ἀνάσσηι· τίς νιν ἄξεταί ποτε; ἀλλ’ εἷα τἀπὶ τοισίδ’ ἐξάρχου κανᾶ, στεφανοῦσθε κρᾶτα, καὶ σύ, Μενέλεως ἄναξ, ὑμέναιον εὐτρέπιζε, καὶ κατὰ στέγας λωτὸς βοάσθω καὶ ποδῶν ἔστω κτύπος· φῶς γὰρ τόδ’ ἥκει μακάριον τῆι παρθένωι.
ἐπήινεσ’, ἀλλὰ στεῖχε δωμάτων ἔσω· τὰ δ’ ἄλλ’ ἰούσης τῆς τύχης ἔσται καλῶς.
οἴμοι, τί φῶ δύστηνος; ἄρξωμαι πόθεν; ἐς οἷ’ ἀνάγκης ζεύγματ’ ἐμπεπτώκαμεν.
ὑπῆλθε δαίμων, ὥστε τῶν σοφισμάτων πολλῶι γενέσθαι τῶν ἐμῶν σοφώτερος.
ἡ δυσγένεια δ’ ὡς ἔχει τι χρήσιμον· καὶ γὰρ δακρῦσαι ῥαιδίως αὐτοῖς ἔχει ἅπαντά τ’ εἰπεῖν· τῶι δὲ γενναίωι φύσιν ἄνολβα πάντα· προστάτην δὲ τοῦ βίου τὸν ὄγκον ἔχομεν τῶι τ’ ὄχλωι δουλεύομεν.
ἐγὼ γὰρ ἐκβαλεῖν μὲν αἰδοῦμαι δάκρυ, τὸ μὴ δακρῦσαι δ’ αὖθις αἰδοῦμαι τάλας, ἐς τὰς μεγίστας συμφορὰς ἀφιγμένος.
εἶἑν· τί φήσω πρὸς δάμαρτα τὴν ἐμήν; πῶς δέξομαί νιν; ποῖον ὄμμα συμβαλῶ; καὶ γάρ μ’ ἀπώλεσ’ ἐπὶ κακοῖς ἅ μοι πάρα ἐλθοῦσ’ ἄκλητος. εἰκότως δ’ ἅμ’ ἕσπετο θυγατρὶ νυμφεύσουσα καὶ τὰ φίλτατα δώσουσ’, ἵν’ ἡμᾶς ὄντας εὑρήσει κακούς.
τὴν δ’ αὖ τάλαιναν παρθένον—τί παρθένον; Ἅιδης νιν, ὡς ἔοικε, νυμφεύσει τάχα— ὡς ὤικτισ’· οἶμαι γάρ νιν ἱκετεύσειν τάδε· Ὦ πάτερ, ἀποκτενεῖς με; τοιούτους γάμους γήμειας αὐτὸς χὤστις ἐστί σοι φίλος.
παρὼν δ’ Ὀρέστης ἐγγὺς ἀναβοήσεται οὐ συνετὰ συνετῶς· ἔτι γάρ ἐστι νήπιος.
αἰαῖ, τὸν Ἑλένης ὥς μ’ ἀπώλεσεν γάμον γήμας ὁ Πριάμου Πάρις, ὃς εἴργασται τάδε.
κἀγὼ κατώικτιρ’, ὡς γυναῖκα δεῖ ξένην ὑπὲρ τυράννων συμφορᾶς καταστένειν.
ἀδελφέ, δός μοι δεξιᾶς τῆς σῆς θιγεῖν.
δίδωμι· σὸν γὰρ τὸ κράτος, ἄθλιος δ’ ἐγώ.
Πέλοπα κατόμνυμ’, ὃς πατὴρ τοὐμοῦ πατρὸς τοῦ σοῦ τ’ ἐκλήθη, τὸν τεκόντα τ’ Ἀτρέα, ἦ μὴν ἐρεῖν σοι τἀπὸ καρδίας σαφῶς καὶ μὴ ’πίτηδες μηδέν, ἀλλ’ ὅσον φρονῶ.
ἐγώ σ’ ἀπ’ ὄσσων ἐκβαλόντ’ ἰδὼν δάκρυ ὤικτιρα καὐτὸς ἀνταφῆκά σοι πάλιν καὶ τῶν παλαιῶν ἐξαφίσταμαι λόγων, οὐκ ἐς σὲ δεινός, εἰμὶ δ’ οὗπερ εἶ σὺ νῦν.
καί σοι παραινῶ μήτ’ ἀποκτείνειν τέκνον μήτ’ ἀνθελέσθαι τοὐμόν· οὐ γὰρ ἔνδικον σὲ μὲν στενάζειν, τἀμὰ δ’ ἡδέως ἔχειν, θνήισκειν τε τοὺς σούς, τοὺς δ’ ἐμοὺς ὁρᾶν φάος.
τί βούλομαι γάρ; οὐ γάμους ἐξαιρέτους ἄλλους λάβοιμ’ ἄν, εἰ γάμων ἱμείρομαι; ἀλλ’ ἀπολέσας ἀδελφόν, ὅν μ’ ἥκιστ’ ἐχρῆν, Ἑλένην ἕλωμαι, τὸ κακὸν ἀντὶ τἀγαθοῦ; ἄφρων νέος τ’ ἦ, πρὶν τὰ πράγματ’ ἐγγύθεν σκοπῶν ἐσεῖδον οἷον ἦν κτείνειν τέκνα.
ἄλλως τέ μ’ ἔλεος τῆς ταλαιπώρου κόρης ἐσῆλθε, συγγένειαν ἐννοουμένωι, ἣ τῶν ἐμῶν ἕκατι θύεσθαι γάμων μέλλει. τί δ’ Ἑλένης παρθένωι τῆι σῆι μέτα; ἴτω στρατεία διαλυθεῖσ’ ἐξ Αὐλίδος, σὺ δ’ ὄμμα παῦσαι δακρύοις τέγγων τὸ σόν, ἀδελφέ, κἀμὲ παρακαλῶν ἐς δάκρυα.
εἰ δέ τι κόρης σῆς θεσφάτων μέτεστι σοί, μὴ ’μοὶ μετέστω· σοὶ νέμω τοὐμὸν μέρος.
ἀλλ’ ἐς μεταβολὰς ἦλθον ἀπὸ δεινῶν λόγων; εἰκὸς πέπονθα· τὸν ὁμόθεν πεφυκότα στέργων μετέπεσον. ἀνδρὸς οὐ κακοῦ τρόποι τοιοίδε, χρῆσθαι τοῖσι βελτίστοις ἀεί.
γενναῖ’ ἔλεξας Ταντάλωι τε τῶι Διὸς πρέποντα· προγόνους οὐ καταισχύνεις σέθεν.
αἰνῶ σε, Μενέλα’, ὅτι παρὰ γνώμην ἐμὴν ὑπέθηκας ὀρθῶς τοὺς λόγους σοῦ τ’ ἀξίως.
ταραχὴ δ’ ἀδελφῶν διά τ’ ἔρωτα γίγνεται πλεονεξίαν τε δωμάτων· ἀπέπτυσα τοιάνδε συγγένειαν ἀλλήλοιν πικράν.
ἀλλ’ ἥκομεν γὰρ εἰς ἀναγκαίας τύχας, θυγατρὸς αἱματηρὸν ἐκπρᾶξαι φόνον.
πῶς; τίς δ’ ἀναγκάσει σε τήν γε σὴν κτανεῖν; ἅπας Ἀχαιῶν σύλλογος στρατεύματος.
οὔκ, ἤν νιν εἰς Ἄργος <γ’> ἀποστείληις πάλιν.
λάθοιμι τοῦτ’ ἄν, ἀλλ’ ἐκεῖν’ οὐ λήσομεν.
τὸ ποῖον; οὔτοι χρὴ λίαν ταρβεῖν ὄχλον.
Κάλχας ἐρεῖ μαντεύματ’ Ἀργείων στρατῶι.
οὔκ, ἢν θάνηι γε πρόσθε· τοῦτο δ’ εὐμαρές.
τὸ μαντικὸν πᾶν σπέρμα φιλότιμον κακόν.
†κοὐδέν γ’ ἄχρηστον οὐδὲ χρήσιμον παρόν.† ἐκεῖνο δ’ οὐ δέδοικας οὕμ’ ἐσέρχεται; ὃν μὴ σὺ φράζεις πῶς ὑπολάβοιμ’ ἂν λόγον; τὸ Σισύφειον σπέρμα πάντ’ οἶδεν τάδε.
οὐκ ἔστ’ Ὀδυσσεὺς ὅτι σὲ κἀμὲ πημανεῖ.
ποικίλος ἀεὶ πέφυκε τοῦ τ’ ὄχλου μέτα.
φιλοτιμίαι μὲν ἐνέχεται, δεινῶι κακῶι.
οὔκουν δοκεῖς νιν στάντ’ ἐν Ἀργείοις μέσοις λέξειν ἃ Κάλχας θέσφατ’ ἐξηγήσατο, κἄμ’ ὡς ὑπέστην θῦμα, κἆιτ’ ἐψευδόμην Ἀρτέμιδι θύσειν; οὐ ξυναρπάσας στρατόν, σὲ κἄμ’ ἀποκτείναντας Ἀργείους κόρην σφάξαι κελεύσει; κἂν πρὸς Ἄργος ἐκφύγω, ἐλθόντες αὐτοῖς τείχεσιν Κυκλωπίοις ἀναρπάσουσι καὶ κατασκάψουσι γῆν.
τοιαῦτα τἀμὰ πήματ’· ὦ τάλας ἐγώ, ὡς ἠπόρημαι πρὸς θεῶν τὰ νῦν τάδε.
ἕν μοι φύλαξον, Μενέλεως, ἀνὰ στρατὸν ἐλθών, ὅπως ἂν μὴ Κλυταιμήστρα τάδε μάθηι, πρὶν Ἅιδηι παῖδ’ ἐμὴν προσθῶ λαβών, ὡς ἐπ’ ἐλαχίστοις δακρύοις πράσσω κακῶς.
ὑμεῖς δὲ σιγήν, ὦ ξέναι, φυλάσσετε.
μάκαρες οἳ μετρίας θεοῦ μετά τε σωφροσύνας μετέ- σχον λέκτρων Ἀφροδίτας, γαλανείαι χρησάμενοι μαινομένων οἴστρων, ὅθι δὴ δίδυμ’ ὁ χρυσοκόμας Ἔρως τόξ’ ἐντείνεται χαρίτων, τὸ μὲν ἐπ’ εὐαίωνι πότμωι, τὸ δ’ ἐπὶ συγχύσει βιοτᾶς.
ἀπενέπω νιν ἁμετέρων, ὦ Κύπρι καλλίστα, θαλάμων.
εἴη δέ μοι μετρία μὲν χάρις, πόθοι δ’ ὅσιοι, καὶ μετέχοιμι τᾶς Ἀφροδί- τας, πολλὰν δ’ ἀποθείμαν.
διάφοροι δὲ φύσεις βροτῶν, διάφοροι δὲ τρόποι· τὸ δ’ ὀρ- θῶς ἐσθλὸν σαφὲς αἰεί· τροφαί θ’ αἱ παιδευόμεναι μέγα φέρουσ’ ἐς τὰν ἀρετάν· τό τε γὰρ αἰδεῖσθαι σοφία, †τάν τ’ ἐξαλλάσσουσαν ἔχει χάριν ὑπὸ γνώμας ἐσορᾶν† τὸ δέον, ἔνθα δόξα φέρει κλέος ἀγήρατον βιοτᾶι.
μέγα τι θηρεύειν ἀρετάν, γυναιξὶ μὲν κατὰ Κύ- πριν κρυπτάν, ἐν ἀνδράσι δ’ αὖ †κόσμος ἔνδον ὁ μυριοπλη- θὴς† μείζω πόλιν αὔξει.
†ἔμολες, ὦ Πάρις, ἧιτε σύ γε† βουκόλος ἀργενναῖς ἐτράφης Ἰδαίαις παρὰ μόσχοις, βάρβαρα συρίζων, Φρυγίων αὐλῶν Οὐλύμπου καλάμοις μιμήματα †πνέων†.
εὔθηλοι δὲ τρέφοντο βόες, †ὅτι σε κρίσις ἔμενε† θεᾶν, ἅ σ’ ἐς Ἑλλάδα πέμπει· ἐλεφαντοδέτων πάροι- θεν θρόνων ὃς στὰς Ἑλένας ἐν ἀντωποῖς βλεφάροις ἔρωτά τ’ ἔδωκας ἔρωτί τ’ αὐτὸς ἐπτοήθης.
ὅθεν ἔριν ἔριν Ἑλλάδα σὺν δορὶ ναυσί τ’ ἄγεις †ἐς Τροίας πέργαμα†.
ἰὼ ἰώ· μεγάλαι μεγάλων εὐδαιμονίαι· τὴν τοῦ βασιλέως ἴδετ’ Ἰφιγένειαν, ἄνασσαν ἐμήν, τὴν Τυνδάρεω τε Κλυταιμήστραν, ὡς ἐκ μεγάλων ἐβλαστήκασ’ ἐπί τ’ εὐμήκεις ἥκουσι τύχας.
θεοί γ’ οἱ κρείσσους οἵ τ’ ὀλβοφόροι τοῖς οὐκ εὐδαίμοσι θνητῶν.
στῶμεν, Χαλκίδος ἔκγονα θρέμματα, τὴν βασίλειαν δεξώμεθ’ ὄχων ἄπο μὴ σφαλερῶς ἐπὶ γαῖαν, ἀγανῶς δὲ χεροῖν, μαλακῆι γνώμηι, μὴ ταρβήσηι νεωστί μοι μολὸν κλεινὸν τέκνον Ἀγαμέμνονος, μηδὲ θόρυβον μηδ’ ἔκπληξιν ταῖς Ἀργείαις ξεῖναι ξείναις παρέχωμεν.
ὄρνιθα μὲν τόνδ’ αἴσιον ποιούμεθα, τὸ σόν τε χρηστὸν καὶ λόγων εὐφημίαν· ἐλπίδα δ’ ἔχω τιν’ ὡς ἐπ’ ἐσθλοῖσιν γάμοις πάρειμι νυμφαγωγός. ἀλλ’ ὀχημάτων ἔξω πορεύεθ’ ἃς φέρω φερνὰς κόρηι καὶ πέμπετ’ ἐς μέλαθρον εὐλαβούμενοι.
σὺ δ’, ὦ τέκνον μοι, λεῖπε πωλικοὺς ὄχους, ἁβρὸν τιθεῖσα κῶλον ἀσθενές θ’ ἅμα.
ὑμεῖς δὲ νεάνιδές νιν ἀγκάλαις ἔπι δέξασθε καὶ πορεύσατ’ ἐξ ὀχημάτων.
κἀμοὶ χερός τις ἐνδότω στηρίγματα, θάκους ἀπήνης ὡς ἂν ἐκλίπω καλῶς.
αἱ δ’ ἐς τὸ πρόσθεν στῆτε πωλικῶν ζυγῶν· φοβερὸν γὰρ ἀπαράμυθον ὄμμα πωλικόν.
καὶ παῖδα τόνδε, τὸν Ἀγαμέμνονος γόνον, λάζυσθ’, Ὀρέστην· ἔτι γάρ ἐστι νήπιος.
τέκνον, καθεύδεις, πωλικῶι δαμεὶς ὄχωι; ἔγειρ’ ἀδελφῆς ἐφ’ ὑμέναιον εὐτυχῶς· ἀνδρὸς γὰρ ἀγαθοῦ κῆδος αὐτὸς ἐσθλὸς ὢν λήψηι, κόρης Νηρῆιδος ἰσοθέου γένους.
ἑξῆς κάθησο δεῦρό μου ποδός, τέκνον· πρὸς μητέρ’, Ἰφιγένεια, μακαρίαν δέ με ξέναισι ταῖσδε πλησία σταθεῖσα δός, καὶ δεῦρο δὴ πατέρα πρόσειπε σὸν φίλον.
ὦ σέβας ἐμοὶ μέγιστον, Ἀγαμέμνων ἄναξ, ἥκομεν, ἐφετμαῖς οὐκ ἀπιστοῦσαι σέθεν.
ὦ μῆτερ, ὑποδραμοῦσά σ’—ὀργισθῆις δὲ μή— πρὸς στέρνα πατρὸς στέρνα τἀμὰ προσβαλῶ.
ἐγὼ δὲ βούλομαι τὰ σὰ στέρν’, ὦ πάτερ, ὑποδραμοῦσα προσβαλεῖν διὰ χρόνου· ποθῶ γὰρ ὄμμα <δὴ> σόν· ὀργισθῆις δὲ μή.
ἀλλ’, ὦ τέκνον, χρή· φιλοπάτωρ δ’ ἀεί ποτ’ εἶ μάλιστα παίδων τῶιδ’ ὅσους ἐγὼ ’τεκον.
ὦ πάτερ, ἐσεῖδόν σ’ ἀσμένη πολλῶι χρόνωι.
καὶ γὰρ πατὴρ σέ· τόδ’ ἴσον ὑπὲρ ἀμφοῖν λέγεις.
χαῖρ’· εὖ δέ μ’ ἀγαγὼν πρὸς σ’ ἐποίησας, πάτερ.
οὐκ οἶδ’ ὅπως φῶ τοῦτο καὶ μὴ φῶ, τέκνον.
ἔα·ὡς οὐ βλέπεις εὔκηλον ἄσμενός μ’ ἰδών.
πόλλ’ ἀνδρὶ βασιλεῖ καὶ στρατηλάτηι μέλει.
παρ’ ἐμοὶ γενοῦ νῦν, μὴ ’πὶ φροντίδας τρέπου.
ἀλλ’ εἰμὶ παρὰ σοὶ νῦν ἅπας κοὐκ ἄλλοθι.
μέθες νυν ὀφρὺν ὄμμα τ’ ἔκτεινον φίλον.
ἰδού, γέγηθά σ’ ὡς γέγηθ’ ὁρῶν, τέκνον.
κἄπειτα λείβεις δάκρυ’ ἀπ’ ὀμμάτων σέθεν; μακρὰ γὰρ ἡμῖν ἡ ’πιοῦσ’ ἀπουσία.
οὐκ οἶδ’ ὅτι φήις, οὐκ οἶδα, φίλτατ’ ἐμοὶ πάτερ.
ποῦ τοὺς Φρύγας λέγουσιν ὠικίσθαι, πάτερ; οὗ μήποτ’ οἰκεῖν ὤφελ’ ὁ Πριάμου Πάρις.
μακρὰν ἀπαίρεις, ὦ πάτερ, λιπὼν ἐμέ.
ἐς ταὐτόν, ὦ θύγατερ, ἥξεις σῶι πατρί.
συνετὰ λέγουσα μᾶλλον εἰς οἶκτόν μ’ ἄγεις.
ἀσύνετά νυν ἐροῦμεν, εἰ σέ γ’ εὐφρανῶ.
παπαῖ· τὸ σιγᾶν οὐ σθένω, σὲ δ’ ἤινεσα.
μέν’, ὦ πάτερ, κατ’ οἶκον ἐπὶ τέκνοις σέθεν.
θέλω γε, τὸ †θέλειν† δ’ οὐκ ἔχων ἀλγύνομαι.
ὄλοιντο λόγχαι καὶ τὰ Μενέλεω κακά.
ἄλλους ὀλεῖ πρόσθ’ ἁμὲ διολέσαντ’ ἔχει.
ὡς πολὺν ἀπῆσθα χρόνον ἐν Αὐλίδος μυχοῖς.
καὶ νῦν γέ μ’ ἴσχει δή τι μὴ στέλλειν στρατόν.
φεῦ·εἴθ’ ἦν καλόν †μοι σοί τ’ ἄγειν σύμπλουν ἐμέ†.
ἔτ’ ἔστι καὶ σοὶ πλοῦς, ἵνα †μνήση† πατρός.
σὺν μητρὶ πλεύσασ’ ἢ μόνη πορεύσομαι; μόνη, μονωθεῖσ’ ἀπὸ πατρὸς καὶ μητέρος.
οὔ πού μ’ ἐς ἄλλα δώματ’ οἰκίζεις, πάτερ; ἐατέ’· οὐ χρὴ τοιάδ’ εἰδέναι κόρας.
σπεῦδ’ ἐκ Φρυγῶν μοι, θέμενος εὖ τἀκεῖ, πάτερ.
θῦσαί με θυσίαν πρῶτα δεῖ τιν’ ἐνθάδε.
ἀλλὰ ξὺν ἱεροῖς χρὴ τό γ’ εὐσεβὲς σκοπεῖν.
εἴσηι σύ· χερνίβων γὰρ ἑστήξεις πέλας.
στήσομεν ἄρ’ ἀμφὶ βωμόν, ὦ πάτερ, χορούς; ζηλῶ σὲ μᾶλλον ἢ ’μὲ τοῦ μηδὲν φρονεῖν.
χώρει δὲ μελάθρων ἐντός—ὀφθῆναι κόραις πικρόν—φίλημα δοῦσα δεξιάν τέ μοι, μέλλουσα δαρὸν πατρὸς ἀποικήσειν χρόνον.
ὦ στέρνα καὶ παρῆιδες, ὦ ξανθαὶ κόμαι, ὡς ἄχθος ἡμῖν ἐγένεθ’ ἡ Φρυγῶν πόλις Ἑλένη τε. παύω τοὺς λόγους· ταχεῖα γὰρ νοτὶς διώκει μ’ ὀμμάτων ψαύσαντά σου.
ἴθ’ ἐς μέλαθρα. σὲ δὲ παραιτοῦμαι τάδε, Λήδας γένεθλον, εἰ κατωικτίσθην ἄγαν, μέλλων Ἀχιλλεῖ θυγατέρ’ ἐκδώσειν ἐμήν.
ἀποστολαὶ γὰρ μακάριαι μέν, ἀλλ’ ὅμως δάκνουσι τοὺς τεκόντας, ὅταν ἄλλοις δόμοις παῖδας παραδιδῶι πολλὰ μοχθήσας πατήρ.
οὐχ ὧδ’ ἀσύνετός εἰμι, πείσεσθαι δέ με καὐτὴν δόκει τάδ’, ὥστε μή σε νουθετεῖν, ὅταν σὺν ὑμεναίοισιν ἐξάγω κόρην· ἀλλ’ ὁ νόμος αὐτὰ τῶι χρόνωι συνισχνανεῖ.
τοὔνομα μὲν οὖν παῖδ’ οἶδ’ ὅτωι κατήινεσας, γένους δὲ ποίου χὠπόθεν μαθεῖν θέλω.
Αἴγινα θυγάτηρ ἐγένετ’ Ἀσωποῦ πατρός.
ταύτην δὲ θνητῶν ἢ θεῶν ἔζευξε τίς; Ζεύς· Αἰακὸν δ’ ἔφυσεν, Οἰνώνης πρόμον.
τοῦ δ’ Αἰακοῦ παῖς τίς κατέσχε δώματα; Πηλεύς· ὁ Πηλεὺς δ’ ἔσχε Νηρέως κόρην.
θεοῦ διδόντος ἢ βίαι θεῶν λαβών; Ζεὺς ἠγγύησε καὶ δίδωσ’ δίδως ὁ κύριος.
γαμεῖ δὲ ποῦ νιν; ἦ κατ’ οἶδμα πόντιον; Χείρων ἵν’ οἰκεῖ σεμνὰ Πηλίου βάθρα.
οὗ φασι Κενταύρειον ὠικίσθαι γένος; ἐνταῦθ’ ἔδαισαν Πηλέως γάμους θεοί.
Θέτις δ’ ἔθρεψεν ἢ πατὴρ Ἀχιλλέα; Χείρων, ἵν’ ἤθη μὴ μάθοι κακῶν βροτῶν.
φεῦ·σοφός γ’ ὁ θρέψας χὠ διδοὺς σοφωτέροις.
τοιόσδε παιδὸς σῆς ἀνὴρ ἔσται πόσις.
οὐ μεμπτός· οἰκεῖ δ’ ἄστυ ποῖον Ἑλλάδος; Ἀπιδανὸν ἀμφὶ ποταμὸν ἐν Φθίας ὅροις.
ἐκεῖσ’ ἀπάξει σὴν ἐμήν τε παρθένον; κείνωι μελήσει ταῦτα τῶι κεκτημένωι.
ἀλλ’ εὐτυχοίτην. τίνι δ’ ἐν ἡμέραι γαμεῖ; ὅταν σελήνης ἐντελὴς ἔλθηι κύκλος.
προτέλεια δ’ ἤδη παιδὸς ἔσφαξας θεᾶι; μέλλω· ’πὶ ταύτηι καὶ καθέσταμεν τύχηι.
κἄπειτα δαίσεις τοὺς γάμους ἐς ὕστερον; θύσας γε θύμαθ’ ἁμὲ χρὴ θῦσαι θεοῖς.
ἡμεῖς δὲ θοίνην ποῦ γυναιξὶ θήσομεν; ἐνθάδε παρ’ εὐπρύμνοισιν Ἀργείων πλάταις.
καλῶς ἀναγκαίως τε· συνενέγκαι δ’ ὅμως.
οἶσθ’ οὖν ὃ δρᾶσον, ὦ γύναι· πιθοῦ δέ μοι.
τί χρῆμα; πείθεσθαι γὰρ εἴθισμαι σέθεν.
ἡμεῖς μὲν ἐνθάδ’, οὗπέρ ἐσθ’ ὁ νυμφίος ...
μητρὸς τί χωρὶς δράσεθ’ ἁμὲ δρᾶν χρεών; ἐκδώσομεν σὴν παῖδα Δαναΐδων μέτα.
ἡμᾶς δὲ ποῦ χρὴ τηνικαῦτα τυγχάνειν; χώρει πρὸς Ἄργος παρθένους τε τημέλει.
λιποῦσα παῖδα; τίς δ’ ἀνασχήσει φλόγα; ἐγὼ παρέξω φῶς ὃ νυμφίοις πρέπει.
οὐχ ὁ νόμος οὗτος οὐδὲ φαῦλ’ ἡγητέα.
οὐ καλὸν ἐν ὄχλωι σ’ ἐξομιλεῖσθαι στρατοῦ.
καλὸν τεκοῦσαν τἀμά μ’ ἐκδοῦναι τέκνα.
καὶ τάς γ’ ἐν οἴκωι μὴ μόνας εἶναι κόρας.
ὀχυροῖσι παρθενῶσι φρουροῦνται καλῶς.
πιθοῦ. μὰ τὴν ἄνασσαν Ἀργείαν θεάν.
ἐλθὼν δὲ τἄξω πρᾶσσε, τἀν δόμοις δ’ ἐγώ, ἃ χρὴ παρεῖναι νυμφίοισι παρθένοις.
οἴμοι· μάτην ἦιξ’, ἐλπίδος δ’ ἀπεσφάλην, ἐξ ὀμμάτων δάμαρτ’ ἀποστεῖλαι θέλων.
σοφίζομαι δὲ κἀπὶ τοῖσι φιλτάτοις τέχνας πορίζω, πανταχῆι νικώμενος.
ὅμως δὲ σὺν Κάλχαντι τῶι θυηπόλωι κοινῆι τὸ τῆι θεῶι φίλον, ἐμοὶ δ’ οὐκ εὐτυχές, ἐξευπορήσων εἶμι, μόχθον Ἑλλάδος.
χρὴ δ’ ἐν δόμοισιν ἄνδρα τὸν σοφὸν τρέφειν γυναῖκα χρηστὴν κἀγαθήν, ἢ μὴ τρέφειν.
ἥξει δὴ Σιμόεντα καὶ δίνας ἀργυροειδεῖς ἄγυρις Ἑλλάνων στρατιᾶς ἀνά τε ναυσὶν καὶ σὺν ὅπλοις Ἴλιον ἐς τὸ Τροίας Φοιβήιον δάπεδον, τὰν Κασσάνδραν ἵν’ ἀκού- ω ῥίπτειν ξανθοὺς πλοκάμους χλωροκόμωι στεφάνωι δάφνας κοσμηθεῖσαν, ὅταν θεοῦ μαντόσυνοι πνεύσωσ’ ἀνάγκαι.
στάσονται δ’ ἐπὶ περγάμων Τροίας ἀμφί τε τείχη Τρῶες, ὅταν χάλκασπις Ἄρης πόντιος εὐπρώιροιο πλάτας εἰρεσίαι πελάζηι Σιμουντίοις ὀχετοῖς, τὰν τῶν ἐν αἰθέρι δις- σῶν Διοσκούρων Ἑλέναν ἐκ Πριάμου κομίσαι θέλων ἐς γᾶν Ἑλλάδα δοριπόνων ἀσπίσι καὶ λόγχαις Ἀχαιῶν.
Πέργαμον δὲ Φρυγῶν πόλιν λαΐνους περὶ πύργους κυκλώσας Ἄρει φονίωι λαιμοτόμους κεφαλὰς †σπάσας πόλισμα Τροίας† πέρσας κατ’ ἄκρας πόλιν, θήσει κόρας πολυκλαύ- τους δάμαρτά τε Πριάμου.
ἁ δὲ Διὸς Ἑλένα κόρα πολύκλαυτος ἐσεῖται πόσιν προλιποῦσα.
μήτ’ ἐμοὶ μήτ’ ἐμοῖσι τέκνων τέκνοις ἐλπὶς ἅδε ποτ’ ἔλθοι, οἵαν αἱ πολύχρυσοι Λυδαὶ καὶ Φρυγῶν ἄλοχοι σχήσουσι, παρ’ ἱστοῖς μυθεῦσαι τάδ’ ἐς ἀλλήλας· Τίς ἄρα μ’ εὐπλοκάμους κόμας †ἔρυμα δακρυόεν τανύσας† πατρίδος ὀλομένας ἀπολωτιεῖ; διὰ σέ, τὰν κύκνου δολιχαύχενος γόνον, εἰ δὴ φάτις ἔτυμος ὡς †ἔτυχε Λήδα† ὄρνιθι πταμένωι, Διὸς ὅτ’ ἀλλάχθη δέμας, εἴτ’ ἐν δέλτοις Πιερίσιν μῦθοι τάδ’ ἐς ἀνθρώπους ἤνεγκαν παρὰ καιρὸν ἄλλως.
ποῦ τῶν Ἀχαιῶν ἐνθάδ’ ὁ στρατηλάτης; τίς ἂν φράσειε προσπόλων τὸν Πηλέως ζητοῦντά νιν παῖδ’ ἐν πύλαις Ἀχιλλέα; οὐκ ἐξ ἴσου γὰρ μένομεν Εὐρίπου πέλας· οἱ μὲν γὰρ ἡμῶν, ὄντες ἄζυγες γάμων, οἴκους ἐρήμους ἐκλιπόντες ἐνθάδε θάσσουσ’ ἐπ’ ἀκταῖς, οἱ δ’ ἔχοντες εὔνιδας καὶ παῖδας· οὕτω δεινὸς ἐμπέπτωκ’ ἔρως τῆσδε στρατείας Ἑλλάδ’ οὐκ ἄνευ θεῶν.
τοὐμὸν μὲν οὖν δίκαιον ἐμὲ λέγειν χρέος, ἄλλος δ’ ὁ χρήιζων αὐτὸς ὑπὲρ αὑτοῦ φράσει.
γῆν γὰρ λιπὼν Φάρσαλον ἠδὲ Πηλέα μένω ’πὶ λεπταῖς ταισίδ’ Εὐρίπου ῥοαῖς, Μυρμιδόνας ἴσχων· οἱ δ’ ἀεὶ προσκείμενοι λέγουσ’· Ἀχιλλεῦ, τί μένομεν; πόσον χρόνον ἔτ’ ἐκμετρῆσαι χρὴ πρὸς Ἰλίου στολόν; δρᾶ <δ’>, εἴ τι δράσεις, ἢ ἄπαγ’ οἴκαδε στρατόν, τὰ τῶν Ἀτρειδῶν μὴ μένων μελλήματα.
ὦ παῖ θεᾶς Νηρῆιδος, ἔνδοθεν λόγων τῶν σῶν ἀκούσασ’ ἐξέβην πρὸ δωμάτων.
ὦ πότνι’ αἰδώς, τήνδε τίνα λεύσσω ποτὲ γυναῖκα, μορφὴν εὐπρεπῆ κεκτημένην; οὐ θαῦμά σ’ ἡμᾶς ἀγνοεῖν, οἷς μὴ πάρος προσῆκες· αἰνῶ δ’ ὅτι σέβεις τὸ σωφρονεῖν.
τίς δ’ εἶ; τί δ’ ἦλθες Δαναΐδων ἐς σύλλογον, γυνὴ πρὸς ἄνδρας ἀσπίσιν πεφαργμένους; Λήδας μέν εἰμι παῖς, Κλυταιμήστρα δέ μοι ὄνομα, πόσις δέ μοὐστὶν Ἀγαμέμνων ἄναξ.
καλῶς ἔλεξας ἐν βραχεῖ τὰ καίρια· αἰσχρὸν δέ μοι γυναιξὶ συμβάλλειν λόγους.
μεῖνον—τί φεύγεις; —δεξιάν τ’ ἐμῆι χερὶ σύναψον, ἀρχὴν μακαρίων νυμφευμάτων.
τί φήις; ἐγώ σοι δεξιάν; αἰδοίμεθ’ ἂν Ἀγαμέμνον’, εἰ ψαύοιμεν ὧν μή μοι θέμις.
θέμις μάλιστα, τὴν ἐμὴν ἐπεὶ γαμεῖς παῖδ’, ὦ θεᾶς παῖ ποντίας Νηρηίδος.
ποίους γάμους φήις; ἀφασία μ’ ἔχει, γύναι, εἰ μή τι παρανοοῦσα καινουργεῖς λόγον.
πᾶσιν τόδ’ ἐμπέφυκεν, αἰδεῖσθαι φίλους καινοὺς ὁρῶσι καὶ γάμων μεμνημένους.
οὐπώποτ’ ἐμνήστευσα παῖδα σήν, γύναι, οὐδ’ ἐξ Ἀτρειδῶν ἦλθέ μοι λόγος γάμων.
τί δῆτ’ ἂν εἴη; σὺ πάλιν αὖ λόγοις ἐμοῖς εἴκαζ’· ἐμοὶ γὰρ θαύματ’ ἐστὶ τὰ παρὰ σοῦ.
θαύμαζε· κοινὸν <δ’> ἐστὶν εἰκάζειν τάδε· ἄμφω γὰρ ἐψευδόμεθα τοῖς λόγοις ἴσως.
ἀλλ’ ἦ πέπονθα δεινά; μαστεύω γάμους οὐκ ὄντας, ὡς εἴξασιν· αἰδοῦμαι τάδε.
ἴσως ἐκερτόμησε κἀμὲ καὶ σέ τις· ἀλλ’ ἀμελίαι δὸς αὐτὰ καὶ φαύλως φέρε.
χαῖρ’· οὐ γὰρ ὀρθοῖς ὄμμασίν <σ’> ἔτ’ εἰσορῶ, ψευδὴς γενομένη καὶ παθοῦσ’ ἀνάξια.
καὶ σοὶ τόδ’ ἐστὶν ἐξ ἐμοῦ· πόσιν δὲ σὸν στείχω ματεύσων τῶνδε δωμάτων ἔσω.
ὦ ξέν’, Αἰακοῦ γένεθλον, μεῖνον· ὦ, σέ τοι λέγω, τὸν θεᾶς γεγῶτα παῖδα, καὶ σέ, τὴν Λήδας κόρην.
τίς ὁ καλῶν, πύλας παροίξας; ὡς τεταρβηκὸς καλεῖ.
δοῦλος, οὐχ ἁβρύνομαι τῶιδ’· ἡ τύχη γὰρ οὐκ ἐᾶι.
τίνος; ἐμὸς μὲν οὐχί· χωρὶς τἀμὰ κἀγαμέμνονος.
τῆσδε τῆς πάροιθεν οἴκων, Τυνδάρεω δόντος πατρός.
ἕσταμεν· φράζ’, εἴ τι χρήιζεις, ὧν μ’ ἐπέσχες οὕνεκα.
ἦ μόνω παρόντε δῆτα ταῖσδ’ ἐφέστατον πύλαις; ὡς μόνοιν λέγοις ἄν, ἔξω δ’ ἐλθὲ βασιλείων δόμων.
ὦ Τύχη πρόνοιά θ’ ἡμή, σώσαθ’ οὓς ἐγὼ θέλω.
ὁ λόγος ἐς μέλλοντ’ †ἂν ὤσηι† χρόνον· ἔχει δ’ ὄκνοντινά.
δεξιᾶς ἕκατι μὴ μέλλ’, εἴ τί μοι χρήιζεις λέγειν.
οἶσθα δῆτά μ’, ὅστις ὤν σοι καὶ τέκνοις εὔνους ἔφυν; οἶδά σ’ ὄντ’ ἐγὼ παλαιὸν δωμάτων ἐμῶν λάτριν.
χὤτι μ’ ἐν ταῖς σαῖσι φερναῖς ἔλαβεν Ἀγαμέμνων ἄναξ; ἦλθες εἰς Ἄργος μεθ’ ἡμῶν κἀμὸς ἦσθ’ ἀεί ποτε.
ὧδ’ ἔχει· καὶ σοὶ μὲν εὔνους εἰμί, σῶι δ’ ἧσσον πόσει.
ἐκκάλυπτε νῦν ποθ’ ἡμῖν οὕστινας στέγεις λόγους.
παῖδα σὴν πατὴρ ὁ φύσας αὐτόχειρ μέλλει κτανεῖν.
πῶς; ἀπέπτυσ’, ὦ γεραιέ, μῦθον· οὐ γὰρ εὖ φρονεῖς.
φασγάνωι λευκὴν φονεύων τῆς ταλαιπώρου δέρην.
ὦ τάλαιν’ ἐγώ· μεμηνὼς ἆρα τυγχάνει πόσις; ἀρτίφρων, πλὴν ἐς σὲ καὶ σὴν παῖδα· τοῦτο δ’ οὐ φρονεῖ.
ἐκ τίνος λόγου; τίς αὐτὸν οὑπάγων ἀλαστόρων; θέσφαθ’, ὥς γέ φησι Κάλχας, ἵνα πορεύηται στρατός.
ποῖ; τάλαιν’ ἐγώ, τάλαινα δ’ ἣν πατὴρ μέλλει κτανεῖν.
Δαρδάνου πρὸς δώμαθ’, Ἑλένην Μενέλεως ὅπως λάβηι.
εἰς ἄρ’ Ἰφιγένειαν Ἑλένης νόστος ἦν πεπρωμένος; πάντ’ ἔχεις· Ἀρτέμιδι θύσειν παῖδα σὴν μέλλει πατήρ.
ὁ δὲ γάμος τίν’ εἶχε πρόφασιν, ὧι μ’ ἐκόμισεν ἐκ δόμων; ἵν’ ἀγάγοις χαίρουσ’ Ἀχιλλεῖ παῖδα νυμφεύσουσα σήν.
ὦ θύγατερ, ἥκεις ἐπ’ ὀλέθρωι καὶ σὺ καὶ μήτηρ σέθεν.
οἰκτρὰ πάσχετον δύ’ οὖσαι· δεινὰ δ’ Ἀγαμέμνων ἔτλη.
οἴχομαι τάλαινα· δακρύων νάματ’ οὐκέτι στέγω.
εἴπερ ἀλγεινὸν τὸ τέκνων στερόμενον, δακρυρρόει.
σὺ δὲ τάδ’, ὦ γέρον, πόθεν φὴις εἰδέναι πεπυσμένος; δέλτον ὠιχόμην φέρων σοι πρὸς τὰ πρὶν γεγραμμένα.
οὐκ ἐῶν ἢ ξυγκελεύων παῖδ’ ἄγειν θανουμένην; μὴ μὲν οὖν ἄγειν· φρονῶν γὰρ ἔτυχε σὸς πόσις τότ’ εὖ.
κἆιτα πῶς φέρων γε δέλτον οὐκ ἐμοὶ δίδως λαβεῖν; Μενέλεως ἀφείλεθ’ ἡμᾶς, ὃς κακῶν τῶνδ’ αἴτιος.
ὦ τέκνον Νηρῆιδος, ὦ παῖ Πηλέως, κλύεις τάδε; ἔκλυον οὖσαν ἀθλίαν σε, τὸ δ’ ἐμὸν οὐ φαύλως φέρω.
παῖδά μου κατακτενοῦσι σοῖς δολώσαντες γάμοις.
μέμφομαι κἀγὼ πόσει σῶι, κοὐχ ἁπλῶς οὕτωφέρω.
οὐκ ἐπαιδεσθήσομαι ’γὼ προσπεσεῖν τὸ σὸν γόνυ θνητὸς ἐκ θεᾶς γεγῶτος· τί γὰρ ἐγὼ σεμνύνομαι; ἦ τινος σπουδαστέον μοι μᾶλλον ἢ τέκνου πέρι; ἀλλ’ ἄμυνον, ὦ θεᾶς παῖ, τῆι τ’ ἐμῆι δυσπραξίαι τῆι τε λεχθείσηι δάμαρτι σῆι μάτην μέν, ἀλλ’ ὅμως.
σοὶ καταστέψασ’ ἐγώ νιν ἦγον ὡς γαμουμένην, νῦν δ’ ἐπὶ σφαγὰς κομίζω· σοὶ δ’ ὄνειδος ἵξεται, ὅστις οὐκ ἤμυνας· εἰ γὰρ μὴ γάμοισιν ἐζύγης, ἀλλ’ ἐκλήθης γοῦν ταλαίνης παρθένου φίλος πόσις.
πρὸς γενειάδος <σε>, πρός σε δεξιᾶς, πρὸςμητέρος— ὄνομα γὰρ τὸ σόν μ’ ἀπώλεσ’, ὧι σ’ ἀμυναθεῖν χρεών— οὐκ ἔχω βωμὸν καταφυγεῖν ἄλλον ἢ τὸ σὸν γόνυ, οὐδὲ φίλος οὐδεὶς πέλας μοι· τὰ δ’ Ἀγαμέμνονος κλύεις ὠμὰ καὶ πάντολμ’· ἀφῖγμαι δ’, ὥσπερ εἰσορᾶις, γυνὴ ναυτικὸν στράτευμ’ ἄναρχον κἀπὶ τοῖς κακοῖςθρασύ, χρήσιμον δ’, ὅταν θέλωσιν. ἢν δὲ τολμήσηις σύ μου χεῖρ’ ὑπερτεῖναι, σεσώμεθ’· εἰ δὲ μή, οὐ σεσώμεθα.
δεινὸν τὸ τίκτειν καὶ φέρει φίλτρον μέγα, πᾶσίν τε κοινόν ἐσθ’ ὑπερκάμνειν τέκνων.
ὑψηλόφρων μοι θυμὸς αἴρεται πρόσω· ἐπίσταμαι δὲ τοῖς κακοῖσί τ’ ἀσχαλᾶν μετρίως τε χαίρειν τοῖσιν ἐξωγκωμένοις.
λελογισμένοι γὰρ οἱ τοιοίδ’ εἰσὶν βροτῶν ὀρθῶς διαζῆν τὸν βίον γνώμης μέτα.
ἔστιν μὲν οὖν ἵν’ ἡδὺ μὴ λίαν φρονεῖν, ἔστιν δὲ χὤπου χρήσιμον γνώμην ἔχειν.
ἐγὼ δ’, ἐν ἀνδρὸς εὐσεβεστάτου τραφεὶς Χείρωνος, ἔμαθον τοὺς τρόπους ἁπλοῦς ἔχειν.
καὶ τοῖς Ἀτρείδαις, ἢν μὲν ἡγῶνται καλῶς, πεισόμεθ’, ὅταν δὲ μὴ καλῶς, οὐ πείσομαι.
ἀλλ’ ἐνθάδ’ ἐν Τροίαι τ’ ἐλευθέραν φύσιν παρέχων, Ἄρη τὸ κατ’ ἐμὲ κοσμήσω δορί.
σὲ δ’, ὦ σχέτλια παθοῦσα πρὸς τῶν φιλτάτων, ἃ δὴ κατ’ ἄνδρα γίγνεται νεανίαν, τοσοῦτον οἶκτον περιβαλὼν καταστελῶ, κοὔποτε κόρη σὴ πρὸς πατρὸς σφαγήσεται, ἐμὴ φατισθεῖσ’· οὐ γὰρ ἐμπλέκειν πλοκὰς ἐγὼ παρέξω σῶι πόσει τοὐμὸν δέμας.
τοὔνομα γάρ, εἰ καὶ μὴ σίδηρον ἤρατο, τοὐμὸν φονεύσει παῖδα σήν. τὸ δ’ αἴτιον πόσις σός. ἁγνὸν δ’ οὐκέτ’ ἐστὶ σῶμ’ ἐμόν, εἰ δι’ ἔμ’ ὀλεῖται διά τε τοὺς ἐμοὺς γάμους ἡ δεινὰ τλᾶσα κοὐκ ἀνεκτὰ παρθένος, θαυμαστὰ δ’ ὡς ἀνάξι’ ἠτιμασμένη.
ἐγὼ κάκιστος ἦν ἄρ’ Ἀργείων ἀνήρ, ἐγὼ τὸ μηδέν, Μενέλεως δ’ ἐν ἀνδράσιν, ὡς οὐχὶ Πηλέως ἀλλ’ ἀλάστορος γεγώς, εἴπερ φονεύει τοὐμὸν ὄνομα σῶι πόσει.
μὰ τὸν δι’ ὑγρῶν κυμάτων τεθραμμένον Νηρέα, φυτουργὸν Θέτιδος ἥ μ’ ἐγείνατο, οὐχ ἅψεται σῆς θυγατρὸς Ἀγαμέμνων ἄναξ, οὐδ’ εἰς ἄκραν χεῖρ’, ὥστε προσβαλεῖν πέπλοις· ἢ Σίπυλος ἔσται πολύς, ἔρεισμα βαρβάρων, ὅθεν πεφύκασ’ οἱ στρατηλάται γένος, Φθίας δὲ τοὔνομ’ οὐδαμοῦ κεκλήσεται.
πικροὺς δὲ προχύτας χέρνιβάς τ’ ἐνάρξεται Κάλχας ὁ μάντις. τίς δὲ μάντις ἔστ’ ἀνήρ, ὃς ὀλίγ’ ἀληθῆ, πολλὰ δὲ ψευδῆ λέγει τυχών, ὅταν δὲ μὴ τύχηι διοίχεται; οὐ τῶν γάμων ἕκατι—μυρίαι κόραι θηρῶσι λέκτρον τοὐμόν—εἴρηται τόδε· ἀλλ’ ὕβριν ἐς ἡμᾶς ὕβρισ’ Ἀγαμέμνων ἄναξ.
χρῆν δ’ αὐτὸν αἰτεῖν τοὐμὸν ὄνομ’ ἐμοῦ πάρα, θήραμα παιδός· ἡ Κλυταιμήστρα δ’ ἐμοὶ μάλιστ’ ἐπείσθη θυγατέρ’ ἐκδοῦναι πόσει.
ἔδωκά τἂν Ἕλλησιν, εἰ πρὸς Ἴλιον ἐν τῶιδ’ ἔκαμνε νόστος· οὐκ ἠρνούμεθ’ ἂν τὸ κοινὸν αὔξειν ὧν μέτ’ ἐστρατευόμην.
νῦν δ’ οὐδέν εἰμι, παρὰ δὲ τοῖς στρατηλάταις ἐν εὐμαρεῖ με δρᾶν τε καὶ μὴ δρᾶν κακῶς.
τάχ’ εἴσεται σίδηρος, ὃν πρὶν ἐς Φρύγας ἐλθεῖν φόνου κηλῖσιν †αἵματι† χρανῶ, εἴ τίς με τὴν σὴν θυγατέρ’ ἐξαιρήσεται.
ἀλλ’ ἡσύχαζε· θεὸς ἐγὼ πέφηνά σοι μέγιστος, οὐκ ὤν· ἀλλ’ ὅμως γενήσομαι.
ἔλεξας, ὦ παῖ Πηλέως, σοῦ τ’ ἄξια καὶ τῆς ἐναλίας δαίμονος, σεμνῆς θεοῦ.
φεῦ·πῶς ἄν σ’ ἐπαινέσαιμι μὴ λίαν λόγοις μηδ’ ἐνδεὴς τοῦδ’ ἀπολέσαιμι τὴν χάριν; αἰνούμενοι γὰρ ἁγαθοὶ τρόπον τινὰ μισοῦσι τοὺς αἰνοῦντας, ἢν αἰνῶσ’ ἄγαν.
αἰσχύνομαι δὲ παραφέρουσ’ οἰκτροὺς λόγους, ἰδίαι νοσοῦσα· σὺ δ’ ἄνοσος κακῶν γ’ ἐμῶν.
ἀλλ’ οὖν ἔχει τι σχῆμα, κἂν ἄπωθεν ἦι ἀνὴρ ὁ χρηστός, δυστυχοῦντας ὠφελεῖν.
οἴκτιρε δ’ ἡμᾶς· οἰκτρὰ γὰρ πεπόνθαμεν.
ἣ πρῶτα μέν σε γαμβρὸν οἰηθεῖσ’ ἔχειν κενὴν κατέσχον ἐλπίδ’· εἶτά σοι τάχα ὄρνις γένοιτ’ ἂν τοῖσι μέλλουσιν γάμοις θανοῦσ’ ἐμὴ παῖς, ὅ σε φυλάξασθαι χρεών.
ἀλλ’ εὖ μὲν ἀρχὰς εἶπας, εὖ δὲ καὶ τέλη· σοῦ γὰρ θέλοντος παῖς ἐμὴ σωθήσεται.
βούληι νιν ἱκέτιν σὸν περιπτύξαι γόνυ; ἀπαρθένευτα μὲν τάδ’· εἰ δέ σοι δοκεῖ, ἔξεισιν, αἰδοῦς ὄμμ’ ἔχουσ’ ἐλεύθερον.
εἰ δ’ οὐ παρούσης ταὐτὰ τεύξομαι σέθεν, μενέτω κατ’ οἴκους· σεμνὰ γὰρ σεμνύνεται.
ὅμως δ’ ὅσον γε δυνατὸν αἰτεῖσθαι χρεών.
σὺ μήτε σὴν παῖδ’ ἔξαγ’ ὄψιν εἰς ἐμὴν μήτ’ εἰς ὄνειδος ἀμαθὲς ἔλθωμεν, γύναι· στρατὸς γὰρ ἀθρόος, ἀργὸς ὢν τῶν οἴκοθεν, λέσχας πονηρὰς καὶ κακοστόμους φιλεῖ.
πάντως δέ μ’ ἱκετεύοντέ θ’ ἥξετ’ εἰς ἴσον ἐπ’ ἀνικετεύτοις θ’· εἷς ἐμοὶ γάρ ἐστ’ ἀγὼν μέγιστος, ὑμᾶς ἐξαπαλλάξαι κακῶν.
ὡς ἕν γ’ ἀκούσασ’ ἴσθι, μὴ ψευδῶς μ’ ἐρεῖν· ψευδῆ λέγων δὲ καὶ μάτην ἐγκερτομῶν, θάνοιμι· μὴ θάνοιμι δ’, ἢν σώσω κόρην.
ὄναιο συνεχῶς δυστυχοῦντας ὠφελῶν.
ἄκουε δή νυν, ἵνα τὸ πρᾶγμ’ ἔχηι καλῶς.
τί τοῦτ’ ἔλεξας; ὡς ἀκουστέον γέ σου.
πείθωμεν αὖθις πατέρα βέλτιον φρονεῖν.
κακός τίς ἐστι καὶ λίαν ταρβεῖ στρατόν.
ἀλλ’ οἱ λόγοι γε καταπαλαίουσιν φόβους.
ψυχρὰ μὲν ἐλπίς· ὅτι δὲ χρή με δρᾶν φράσον.
ἱκέτευ’ ἐκεῖνον πρῶτα μὴ κτείνειν τέκνα· ἢν δ’ ἀντιβαίνηι, πρὸς ἐμέ σοι πορευτέον.
†εἴη γὰρ τὸ χρῆζον ἐπίθετ’† οὐ τοὐμὸν χρεὼν χωρεῖν· ἔχει γὰρ τοῦτο τὴν σωτηρίαν.
κἀγώ τ’ ἀμείνων πρὸς φίλον γενήσομαι στρατός τ’ ἂν οὐ μέμψαιτό μ’, εἰ τὰ πράγματα λελογισμένως πράσσοιμι μᾶλλον ἢ σθένει.
†καλῶς δὲ κρανθέντων καὶ πρὸς ἡδονὴν φίλοις σοί τ’ ἂν γένοιτο κἂν ἐμοῦ χωρὶς τάδε.† ὡς σώφρον’ εἶπας· δραστέον δ’ ἅ σοι δοκεῖ.
ἢν δ’ αὖ τι μὴ πράσσωμεν ὧν ἐγὼ θέλω, ποῦ σ’ αὖθις ὀψόμεσθα; ποῦ χρή μ’ ἀθλίαν ἐλθοῦσαν εὑρεῖν σὴν χέρ’ ἐπίκουρον κακῶν; ἡμεῖς σε, φύλακος οὗ χρέος, φυλάξομεν, μή τίς σ’ ἴδηι στείχουσαν ἐπτοημένην Δαναῶν δι’ ὄχλου. μηδὲ πατρῶιον δόμον αἴσχυν’· ὁ γάρ τοι Τυνδάρεως οὐκ ἄξιος κακῶς ἀκούειν· ἐν γὰρ Ἕλλησιν μέγας.
ἔσται τάδ’· ἄρχε· σοί με δουλεύειν χρεών.
εἰ δ’ εἰσὶ <συνετοὶ> θεοί, δίκαιος ὢν ἀνὴρ ἐσθλῶν κυρήσεις· εἰ δὲ μή, τί δεῖ πονεῖν; τίν’ ἄρ’ Ὑμέναιος διὰ λωτοῦ Λίβυος μετά τε φιλοχόρου κιθάρας συρίγγων θ’ ὑπὸ καλαμοες- σᾶν ἔστασεν ἰαχάν, ὅτ’ ἀνὰ Πήλιον αἱ καλλιπλόκαμοι Πιερίδες †ἐν δαιτὶ θεῶν† χρυσεοσάνδαλον ἴχνος ἐν γᾶι κρούουσαι Πηλέως ἐς γάμον ἦλθον, μελωιδοῖς Θέτιν ἀχήμασι τόν τ’ Αἰακίδαν Κενταύρων ἐν ὄρεσι κλέουσαι Πηλιάδα καθ’ ὕλαν; ὁ δὲ Δαρδανίδας, Διὸς λέκτρων τρύφημα φίλον, χρυσέοισιν ἄφυσσε λοι- βὰν ἐκ κρατήρων γυάλοις ὁ Φρύγιος Γανυμήδης.
παρὰ δὲ λευκοφαῆ ψάμαθον εἱλισσόμεναι κύκλια πεντήκοντα κόραι Νηρέως γάμους ἐχόρευσαν.
ἅμα δ’ ἐλάταισι στεφανώδει τε χλόαι θίασος ἔμολεν ἱπποβάτας Κενταύρων ἐπὶ δαῖτα τὰν θεῶν κρατῆρά τε Βάκχου.
μέγα δ’ ἀνέκλαγον· Ὦ Νηρηὶ κόρα, παῖδά σε Θεσσαλίαι μέγα φῶς μάντις ὁ φοιβάδα μοῦσαν εἰδὼς γεννάσειν Χείρων ἐξονόμαζεν, ὃς ἥξει χθόνα λογχήρεσι σὺν Μυρμιδόνων ἀσπισταῖς Πριάμοιο κλεινὰν γαῖαν ἐκπυρώσων, περὶ σώματι χρυσέων ὅπλων Ἡφαιστοπόνων κεκορυθμένος ἐνδύτ’, ἐκ θεᾶς ματρὸς δωρήματ’ ἔχων Θέτιδος, ἅ νιν ἔτικτεν.
μακάριον τότε δαίμονες τᾶς εὐπάτριδος γάμον Νηρήιδων ἔθεσαν πρώτας Πηλέως θ’ ὑμεναίους.
σὲ δ’ ἐπὶ κάραι στέψουσι καλλικόμαν πλόκαμον Ἀργεῖοι, βαλιὰν ὥστε πετραίων ἀπ’ ἄντρων ἐλθοῦσαν ὀρέων μόσχον ἀκήρατον, βρότειον αἱμάσσοντες λαιμόν· οὐ σύριγγι τραφεῖσαν οὐδ’ ἐν ῥοιβδήσεσι βουκόλων, παρὰ δὲ ματέρι νυμφοκόμον Ἰναχίδαις γάμον.
ποῦ τὸ τᾶς Αἰδοῦς ἢ τὸ τᾶς Ἀρετᾶς σθένει τι πρόσωπον, ὁπότε τὸ μὲν ἄσεπτον ἔχει δύνασιν, ἁ δ’ Ἀρετὰ κατόπι- σθεν θνατοῖς ἀμελεῖται, Ἀνομία δὲ νόμων κρατεῖ, καὶ <μὴ> κοινὸς ἀγὼν βροτοῖς μή τις θεῶν φθόνος ἔλθηι; ἐξῆλθον οἴκων προσκοπουμένη πόσιν, χρόνιον ἀπόντα κἀκλελοιπότα στέγας.
ἐν δακρύοισι δ’ ἡ τάλαινα παῖς ἐμή, πολλὰς ἱεῖσα μεταβολὰς ὀδυρμάτων, θάνατον ἀκούσασ’ ὃν πατὴρ βουλεύεται.
μνήμην δ’ ἄρ’ εἶχον πλησίον βεβηκότος Ἀγαμέμνονος τοῦδ’, ὃς ἐπὶ τοῖς αὑτοῦ τέκνοις ἀνόσια πράσσων αὐτίχ’ εὑρεθήσεται.
Λήδας γένεθλον, ἐν καλῶι σ’ ἔξω δόμων ηὕρηχ’, ἵν’ εἴπω παρθένου χωρὶς λόγους οὓς οὐκ ἀκούειν τὰς γαμουμένας πρέπει.
τί δ’ ἔστιν οὗ σοι καιρὸς ἀντιλάζυται; ἔκπεμπε παῖδα δωμάτων πατρὸς μέτα· ὡς χέρνιβες πάρεισιν ηὐτρεπισμέναι προχύται τε, βάλλειν πῦρ καθάρσιον χεροῖν, μόσχοι τε, πρὸ γάμων ἃς θεᾶι πεσεῖν χρεὼν Ἀρτέμιδι μέλανος αἵματος φυσήματι.
τοῖς ὀνόμασιν μὲν εὖ λέγεις, τὰ δ’ ἔργα σου οὐκ οἶδ’ ὅπως χρή μ’ ὀνομάσασαν εὖ λέγειν.
χώρει δέ, θύγατερ, ἐκτός—οἶσθα γὰρ πατρὸς πάντως ἃ μέλλει—χὐπὸ τοῖς πέπλοις ἄγε λαβοῦσ’ Ὀρέστην, σὸν κασίγνητον, τέκνον.
ἰδού, πάρεστιν ἥδε πειθαρχοῦσά σοι· τὰ δ’ ἄλλ’ ἐγὼ πρὸ τῆσδε κἀμαυτῆς φράσω.
τέκνον, τί κλαίεις οὐδ’ ἔθ’ ἡδέως <μ’> ὁρᾶις, ἐς γῆν δ’ ἐρείσασ’ ὄμμα πρόσθ’ ἔχεις πέπλους; φεῦ·τίν’ ἂν λάβοιμι τῶν ἐμῶν ἀρχὴν κακῶν; ἅπασι γὰρ πρώτοισι χρήσασθαι πάρα κἀν ὑστάτοισι κἀν μέσοισι πανταχοῦ.
τί δ’ ἔστιν; ὥς μοι πάντες εἰς ἓν ἥκετε, σύγχυσιν ἔχοντες καὶ ταραγμὸν ὀμμάτων.
εἴφ’ ἃν ἐρωτήσω σε γενναίως, πόσι.
οὐδὲν κελευσμοῦ δεῖ σ’· ἐρωτᾶσθαι θέλω.
τὴν παῖδα τὴν σὴν τήν τ’ ἐμὴν μέλλεις κτανεῖν; ἔα·τλήμονά γ’ ἔλεξας ὑπονοεῖς θ’ ἃ μή σε χρή.
ἔχ’ ἥσυχος·κἀκεῖνό μοι τὸ πρῶτον ἀπόκριναι πάλιν.
σὺ δ’, ἤν γ’ ἐρωτᾶις εἰκότ’, εἰκότ’ ἂν κλύοις.
οὐκ ἄλλ’ ἐρωτῶ, καὶ σὺ μὴ λέγ’ ἄλλα μοι.
ὦ πότνια μοῖρα καὶ τύχη δαίμων τ’ ἐμός.
κἀμός γε καὶ τῆσδ’, εἷς τριῶν δυσδαιμόνων.
τί δ’ ἠδίκησαι; τοῦτ’ ἐμοῦ πεύθηι πάρα; ὁ νοῦς ὅδ’ αὐτὸς νοῦν ἔχων οὐ τυγχάνει.
ἀπωλόμεσθα· προδέδοται τὰ κρυπτά μου.
πάντ’ οἶδα καὶ πεπύσμεθ’ ἃ σὺ μέλλεις με δρᾶν· αὐτὸ δὲ τὸ σιγᾶν ὁμολογοῦντός ἐστί σου καὶ τὸ στενάζειν· πολλὰ μὴ κάμηις λέγων.
ἰδού, σιωπῶ· τὸ γὰρ ἀναίσχυντον τί δεῖ ψευδῆ λέγοντα προσλαβεῖν τῆι συμφορᾶι; ἄκουε δή νυν· ἀνακαλύψω γὰρ λόγους κοὐκέτι παρωιδοῖς χρησόμεσθ’ αἰνίγμασιν.
πρῶτον μέν, ἵνα σοι πρῶτα τοῦτ’ ὀνειδίσω, ἔγημας ἄκουσάν με κἄλαβες βίαι, τὸν πρόσθεν ἄνδρα Τάνταλον κατακτανών· βρέφος τε τοὐμὸν †σῶι προσούρισας πάλωι†, μαστῶν βιαίως τῶν ἐμῶν ἀποσπάσας.
καὶ τὼ Διός σε παῖδ’, ἐμὼ δὲ συγγόνω, ἵπποισι μαρμαίροντ’ ἐπεστρατευσάτην· πατὴρ δὲ πρέσβυς Τυνδάρεώς σ’ ἐρρύσατο ἱκέτην γενόμενον, τἀμὰ δ’ ἔσχες αὖ λέχη.
οὗ σοι καταλλαχθεῖσα περὶ σὲ καὶ δόμους συμμαρτυρήσεις ὡς ἄμεμπτος ἦ γυνή, ἔς τ’ Ἀφροδίτην σωφρονοῦσα καὶ τὸ σὸν μέλαθρον αὔξουσ’, ὥστε σ’ εἰσιόντα τε χαίρειν θύραζέ τ’ ἐξιόντ’ εὐδαιμονεῖν.
σπάνιον δὲ θήρευμ’ ἀνδρὶ τοιαύτην λαβεῖν δάμαρτα· φλαύραν δ’ οὐ σπάνις γυναῖκ’ ἔχειν.
τίκτω δ’ ἐπὶ τρισὶ παρθένοισι παῖδά σοι τόνδ’· ὧν μιᾶς σὺ τλημόνως μ’ ἀποστερεῖς.
κἄν τίς σ’ ἔρηται τίνος ἕκατί νιν κτενεῖς, λέξον, τί φήσεις; ἢ ’μὲ χρὴ λέγειν τὰ σά; Μενέλαος Ἑλένην ἵνα λάβηι. καλὸν †γένος†, κακῆς γυναικὸς μισθὸν ἀποτεῖσαι τέκνα.
τἄχθιστα τοῖσι φιλτάτοις ὠνούμεθα.
ἄγ’, εἰ στρατεύσηι καταλιπών μ’ ἐν δώμασιν κἀκεῖ γενήσηι διὰ μακρᾶς ἀπουσίας, τίν’ ἐν δόμοις με καρδίαν ἕξειν δοκεῖς; ὅταν θρόνους τῆσδ’ εἰσίδω πάντας κενούς, κενοὺς δὲ παρθενῶνας, ἐπὶ δὲ δακρύοις μόνη κάθωμαι, τήνδε θρηνωιδοῦσ’ ἀεί· Ἀπώλεσέν σ’, ὦ τέκνον, ὁ φυτεύσας πατήρ, αὐτὸς κτανών, οὐκ ἄλλος οὐδ’ ἄλληι χερί, †τοιόνδε μισθὸν καταλιπὼν πρὸς τοὺς δόμους†.
ἐπεὶ βραχείας προφάσεως ἐνδεῖ μόνον, ἐφ’ ἧι σ’ ἐγὼ καὶ παῖδες αἱ λελειμμέναι δεξόμεθα δέξιν ἥν σε δέξασθαι χρεών.
μὴ δῆτα πρὸς θεῶν μήτ’ ἀναγκάσηις ἐμὲ κακὴν γενέσθαι περὶ σὲ μήτ’ αὐτὸς γένηι.
εἶἑν·θύσεις †δὲ παῖδ’ ἔνθα† τίνας εὐχὰς ἐρεῖς; τί σοι κατεύξηι τἀγαθόν, σφάζων τέκνον; νόστον πονηρόν, οἴκοθέν γ’ αἰσχρῶς ἰών; ἀλλ’ ἐμὲ δίκαιον ἀγαθὸν εὔχεσθαί τί σοι; οὔ τἄρα συνετοὺς τοὺς θεοὺς ἡγοίμεθ’ ἄν, εἰ τοῖσιν αὐθένταισιν εὖ φρονήσομεν.
ἥκων δ’ ἐς Ἄργος προσπεσῆι τέκνοισι σοῖς; ἀλλ’ οὐ θέμις σοι· τίς δὲ καὶ προσβλέψεται παίδων σ’, ἵν’ αὐτῶν προσέμενος κτάνηις τινά; ταῦτ’ ἦλθες ἤδη διὰ λόγων, ἢ σκῆπτρά σοι μόνον διαφέρειν καὶ στρατηλατεῖν μέλει; ὃν χρῆν δίκαιον λόγον ἐν Ἀργείοις λέγειν· Βούλεσθ’, Ἀχαιοί, πλεῖν Φρυγῶν ἐπὶ χθόνα; κλῆρον τίθεσθε παῖδ’ ὅτου θανεῖν χρεών.
ἐν ἴσωι γὰρ ἦν τόδ’, ἀλλὰ μὴ σ’ ἐξαίρετον σφάγιον παρασχεῖν Δαναΐδαισι παῖδα σήν, ἢ Μενέλεων πρὸ μητρὸς Ἑρμιόνην κτανεῖν, οὗπερ τὸ πρᾶγμ’ ἦν. νῦν δ’ ἐγὼ μὲν ἡ τὸ σὸν σώιζουσα λέκτρον παιδὸς ἐστερήσομαι, ἡ δ’ ἐξαμαρτοῦσ’, ὑπόροφον νεάνιδα Σπάρτηι κομίζουσ’, εὐτυχὴς γενήσεται.
τούτων ἄμειψαί μ’ εἴ τι μὴ καλῶς λέγω· εἰ δ’ εὖ λέλεκται †νῶϊ μὴ δή γε† κτάνηις τὴν σήν τε κἀμὴν παῖδα, καὶ σώφρων ἔσηι.
πιθοῦ· τὸ γάρ τοι τέκνα συσσώιζειν καλόν, Ἀγάμεμνον· οὐδεὶς πρὸς τάδ’ ἀντερεῖ βροτῶν.
εἰ μὲν τὸν Ὀρφέως εἶχον, ὦ πάτερ, λόγον, πείθειν ἐπάιδουσ’, ὥσθ’ ὁμαρτεῖν μοι πέτρας κηλεῖν τε τοῖς λόγοισιν οὓς ἐβουλόμην, ἐνταῦθ’ ἂν ἦλθον· νῦν δέ, τἀπ’ ἐμοῦ σοφά, δάκρυα παρέξω· ταῦτα γὰρ δυναίμεθ’ ἄν.
ἱκετηρίαν δὲ γόνασιν ἐξάπτω σέθεν τὸ σῶμα τοὐμόν, ὅπερ ἔτικτεν ἥδε σοι· μή μ’ ἀπολέσηις ἄωρον· ἡδὺ γὰρ τὸ φῶς βλέπειν· τὰ δ’ ὑπὸ γῆς μή μ’ ἰδεῖν ἀναγκάσηις.
πρώτη σ’ ἐκάλεσα πατέρα καὶ σὺ παῖδ’ ἐμέ· πρώτη δὲ γόνασι σοῖσι σῶμα δοῦσ’ ἐμὸν φίλας χάριτας ἔδωκα κἀντεδεξάμην.
λόγος δ’ ὁ μὲν σὸς ἦν ὅδ’· Ἆρά σ’, ὦ τέκνον, εὐδαίμον’ ἀνδρὸς ἐν δόμοισιν ὄψομαι, ζῶσάν τε καὶ θάλλουσαν ἀξίως ἐμοῦ; οὑμὸς δ’ ὅδ’ ἦν αὖ περὶ σὸν ἐξαρτωμένης γένειον, οὗ νῦν ἀντιλάζυμαι χερί· Τί δ’ ἆρ’ ἐγὼ σέ; πρέσβυν ἆρ’ ἐσδέξομαι ἐμῶν φίλαισιν ὑποδοχαῖς δόμων, πάτερ, πόνων τιθηνοὺς ἀποδιδοῦσά σοι τροφάς; τούτων ἐγὼ μὲν τῶν λόγων μνήμην ἔχω, σὺ δ’ ἐπιλέλησαι, καί μ’ ἀποκτεῖναι θέλεις.
μή, πρός σε Πέλοπος καὶ πρὸς Ἀτρέως πατρὸς καὶ τῆσδε μητρός, ἣ πρὶν ὠδίνουσ’ ἐμὲ νῦν δευτέραν ὠδῖνα τήνδε λαμβάνει.
τί μοι μέτεστι τῶν Ἀλεξάνδρου γάμων Ἑλένης τε; πόθεν ἦλθ’ ἐπ’ ὀλέθρωι τὠμῶι, πάτερ; βλέψον πρὸς ἡμᾶς, ὄμμα δὸς φίλημά τε, ἵν’ ἀλλὰ τοῦτο κατθανοῦσ’ ἔχω σέθεν μνημεῖον, ἢν μὴ τοῖς ἐμοῖς πεισθῆις λόγοις.
ἀδελφέ, μικρὸς μὲν σύ γ’ ἐπίκουρος φίλοις, ὅμως δὲ συνδάκρυσον, ἱκέτευσον πατρὸς τὴν σὴν ἀδελφὴν μὴ θανεῖν· αἴσθημά τοι κἀν νηπίοις γε τῶν κακῶν ἐγγίγνεται.
ἰδού, σιωπῶν λίσσεταί σ’ ὅδ’, ὦ πάτερ.
ἀλλ’ αἴδεσαί με καὶ κατοίκτιρον †βίον†.
ναί, πρὸς γενείου σ’ ἀντόμεσθα δύο φίλω· ὁ μὲν νεοσσός ἐστιν, ἡ δ’ ηὐξημένη.
ἓν συντεμοῦσα πάντα νικήσω λόγον· τὸ φῶς τόδ’ ἀνθρώποισιν ἥδιστον βλέπειν, τὰ νέρθε δ’ οὐδέν· μαίνεται δ’ ὃς εὔχεται θανεῖν· κακῶς ζῆν κρεῖσσον ἢ καλῶς θανεῖν.
ὦ τλῆμον Ἑλένη, διὰ σὲ καὶ τοὺς σοὺς γάμους ἀγὼν Ἀτρείδαις καὶ τέκνοις ἥκει μέγας.
ἐγὼ τά τ’ οἰκτρὰ συνετός εἰμι καὶ τὰ μή, φιλῶ τ’ ἐμαυτοῦ τέκνα· μαινοίμην γὰρ ἄν.
δεινῶς δ’ ἔχει μοι ταῦτα τολμῆσαι, γύναι, δεινῶς δὲ καὶ μή· ταὐτὰ γὰρ πρᾶξαί με δεῖ.
ὁρᾶθ’ ὅσον στράτευμα ναύφαρκτον τόδε χαλκέων θ’ ὅπλων ἄνακτες Ἑλλήνων ὅσοι, οἷς νόστος οὐκ ἔστ’ Ἰλίου πύργους ἔπι οὐδ’ ἔστι Τροίας ἐξελεῖν κλεινὸν βάθρον, εἰ μή σε θύσω, μάντις ὡς Κάλχας λέγει.
μέμηνε δ’ Ἀφροδίτη τις Ἑλλήνων στρατῶι πλεῖν ὡς τάχιστα βαρβάρων ἐπὶ χθόνα παῦσαί τε λέκτρων ἁρπαγὰς Ἑλληνικῶν· οἳ τὰς ἐν Ἄργει παρθένους κτενοῦσί μου ὑμᾶς τε κἀμέ, θέσφατ’ εἰ λύσω θεᾶς.
οὐ Μενέλεώς με καταδεδούλωται, τέκνον, οὐδ’ ἐπὶ τὸ κείνου βουλόμενον ἐλήλυθα, ἀλλ’ Ἑλλάς, ἧι δεῖ, κἂν θέλω κἂν μὴ θέλω, θῦσαί σε· τούτου δ’ ἥσσονες καθέσταμεν.
ἐλευθέραν γὰρ δεῖ νιν ὅσον ἐν σοί, τέκνον, κἀμοὶ γενέσθαι, μηδὲ βαρβάρων ὕπο Ἕλληνας ὄντας λέκτρα συλᾶσθαι βίαι.
ὦ τέκνον, ὦ ξέναι, οἲ ’γὼ θανάτου <τοῦ> σοῦ μελέα, φεύγει σε πατὴρ Ἅιδηι παραδούς.
οἲ ’γώ, μῆτερ· ταὐτὸν †ταὐτὸν γὰρ† μέλος εἰς ἄμφω πέπτωκε τύχης, κοὐκέτι μοι φῶς οὐδ’ ἀελίου τόδε φέγγος.
ἰὼ ἰώ· νιφόβολον Φρυγῶν νάπος Ἴδας τ’ ὄρεα, Πρίαμος ὅθι ποτὲ βρέφος ἁπαλὸν ἔβαλε ματρὸς ἀποπρὸ νοσφίσας ἐπὶ μόρωι θανατόεντι Πάριν, ὃς Ἰδαῖος Ἰ- δαῖος ἐλέγετ’ ἐλέγετ’ ἐν Φρυγῶν πόλει, μήποτ’ ὤφελες τὸν ἀμφὶ βουσὶ βουκόλον τραφέντ’ Ἀ- λέξανδρον οἰκίσαι ἀμφὶ τὸ λευκὸν ὕδωρ, ὅθι κρῆναι Νυμφᾶν κεῖνται λειμών τ’ ἔρνεσι θάλλων χλωροῖς καὶ ῥοδόεντ’ ἄνθε’ ὑακίνθινά τε θεαῖς δρέπειν· ἔνθα ποτὲ Παλλὰς ἔμολε καὶ δολιόφρων Κύπρις †Ἥρα θ’ Ἑρμᾶς ὁ Διὸς ἄγγελος†, ἁ μὲν ἐπὶ πόθωι τρυφῶσα Κύπρις, ἁ δὲ δορὶ Παλλάς, Ἥρα δὲ Διὸς ἄνακτος εὐναῖσι βασιλίσιν, κρίσιν ἐπὶ στυγνὰν ἔριν τε καλλονᾶς, ἐμοὶ δὲ θάνατον, ὄνομα μὲν φέροντα Δαναΐ- σιν κόραις, πρόθυμα δ’ ἔλαβεν Ἄρτεμις πρὸς Ἴλιον.
ὁ δὲ τεκών με τὰν τάλαιναν, ὦ μᾶτερ ὦ μᾶτερ, οἴχεται προδοὺς ἔρημον.
δυστάλαιν’ ἐγώ, πικρὰν πικρὰν ἰδοῦσα δυσελέναν, φονεύομαι διόλλυμαι σφαγαῖσιν ἀνοσίοισιν ἀνοσίου πατρός.
μή μοι ναῶν χαλκεμβολάδων πρύμνας ἅδ’ Αὐλὶς δέξασθαι τούσδ’ εἰς ὅρμους †εἰς Τροίαν ὤφελεν ἐλάταν πομπαίαν†, μηδ’ ἀνταίαν Εὐρίπωι πνεῦσαι πομπὰν Ζεύς, εἱλίσσων αὔραν ἄλλοις ἄλλαν θνατῶν, λαίφεσι χαίρειν, τοῖσι δὲ λύπαν, τοῖσι δ’ ἀνάγκαν, τοῖς δ’ ἐξορμᾶν, τοῖς δὲ στέλλειν, τοῖσι δὲ μέλλειν.
ἦ πολύμοχθον ἄρ’ ἦν γένος, ἦ πολύμοχθον ἁμερίων, <τὸ> χρεὼν δέ τι δύσποτμον ἀνδράσιν ἀνευρεῖν.
ἰώ, μεγάλα πάθεα, μεγάλα δ’ ἄχεα, Δαναΐδαις τιθεῖσα Τυνδαρὶς κόρα.
ἐγὼ μὲν οἰκτίρω σε συμφορᾶς κακῆς τυχοῦσαν, οἵας μήποτ’ ὤφελες τυχεῖν.
ὦ τεκοῦσα μῆτερ, ἀνδρῶν ὄχλον εἰσορῶ πέλας.
τόν τε τῆς θεᾶς Ἀχιλλέα, τέκνον, ὧι δεῦρ’ ἤλυθες.
διαχαλᾶτέ μοι μέλαθρα, δμῶες, ὡς κρύψω δέμας.
τί δέ, τέκνον, φεύγεις; Ἀχιλλέα τόνδ’ ἰδεῖναἰσχύνομαι.
ὡς τί δή; τὸ δυστυχές μοι τῶν γάμων αἰδῶ φέρει.
οὐκ ἐν ἁβρότητι κεῖσαι πρὸς τὰ νῦν πεπτωκότα· ἀλλὰ μίμν’· οὐ σεμνότητος ἔργον, ἢν ὀνώμεθα.
ὦ γύναι τάλαινα, Λήδας θύγατερ ... οὐ ψευδῆθροεῖς.
δείν’ ἐν Ἀργείοις βοᾶται ... τίς βοή; σήμαινέ μοι.
ἀμφὶ σῆς παιδός ... πονηρῶν εἶπας οἰωνὸν λόγον.
ὡς χρεὼν σφάξαι νιν. †κοὐδεὶς ἐναντία λέγει;† ἐς θόρυβον ἐγώ τιν’ αὐτὸς ἤλυθον ... τίν’, ὦ ξένε; σῶμα λευσθῆναι πέτροισι. μῶν κόρην σώιζωνἐμήν; αὐτὸ τοῦτο. τίς δ’ ἂν ἔτλη σώματος τοῦ σοῦ θιγεῖν; πάντες Ἕλληνες. στρατὸς δὲ Μυρμιδὼν οὔ σοιπαρῆν; πρῶτος ἦν ἐκεῖνος ἐχθρός. δι’ ἄρ’ ὀλώλαμεν, τέκνον.
οἵ με τὸν γάμων ἀπεκάλουν ἥσσον’. ἀπεκρίνω δὲ τί; τὴν ἐμὴν μέλλουσαν εὐνὴν μὴ κτανεῖν ... δίκαιαγάρ.
ἣν ἐφήμισεν πατήρ μοι. κἀργόθεν γ’ ἐπέμψατο.
ἀλλ’ ἐνικώμην κεκραγμοῦ. τὸ πολὺ γὰρ δεινὸνκακόν.
ἀλλ’ ὅμως ἀρήξομέν σοι. καὶ μαχῆι πολλοῖσιν εἷς; εἰσορᾶις τεύχη φέροντας τούσδ’; ὄναιο τῶν φρενῶν.
ἀλλ’ ὀνησόμεσθα. παῖς ἄρ’ οὐκέτι σφαγήσεται; οὔκ, ἐμοῦ γ’ ἑκόντος. ἥξει δ’ ὅστις ἅψεται κόρης; μυρίοι γ’, ἄξει δ’ Ὀδυσσεύς. ἆρ’ ὁ Σισύφου γόνος; αὐτὸς οὖτος. ἴδια πράσσων ἢ στρατοῦ ταχθεὶς ὕπο; αἱρεθεὶς ἑκών. πονηράν γ’ αἵρεσιν, μιαιφονεῖν.
ἀλλ’ ἐγὼ σχήσω νιν. ἄξει δ’ οὐχ ἑκοῦσανἁρπάσας; δηλαδὴ ξανθῆς ἐθείρας. ἐμὲ δὲ δρᾶν τί χρὴ τότε; ἀντέχου θυγατρός. ὡς τοῦδ’ οὕνεκ’ οὐ σφαγήσεται.
ἀλλὰ μὴν ἐς τοῦτό γ’ ἥξει. μῆτερ, εἰσακουστέα τῶν ἐμῶν λόγων· μάτην γάρ <σ’> εἰσορῶ θυμουμένην σῶι πόσει· τὰ δ’ ἀδύναθ’ ἡμῖν καρτερεῖν οὐ ῥάιδιον.
τὸν μὲν οὖν ξένον δίκαιον αἰνέσαι προθυμίας· ἀλλὰ καὶ σὲ τοῦθ’ ὁρᾶν χρή, μὴ διαβληθῆι στρατῶι, καὶ πλέον πράξωμεν οὐδέν, ὅδε δὲ συμφορᾶς τύχηι.
οἷα δ’ εἰσῆλθέν μ’ ἄκουσον, μῆτερ, ἐννοουμένην· κατθανεῖν μέν μοι δέδοκται· τοῦτο δ’ αὐτὸ βούλομαι εὐκλεῶς πρᾶξαι, παρεῖσά γ’ ἐκποδὼν τὸ δυσγενές.
δεῦρο δὴ σκέψαι μεθ’ ἡμῶν, μῆτερ, ὡς καλῶς λέγω· εἰς ἔμ’ Ἑλλὰς ἡ μεγίστη πᾶσα νῦν ἀποβλέπει, κἀν ἐμοὶ πορθμός τε ναῶν καὶ Φρυγῶν κατασκαφαὶ τάς τε μελλούσας γυναῖκας, ἤν τι δρῶσι βάρβαροι, μηκέθ’ ἁρπάζειν ἐᾶν †τὰς† ὀλβίας ἐξ Ἑλλάδος, τὸν Ἑλένης τείσαντας ὄλεθρον, ἣν ἀνήρπασεν Πάρις.
ταῦτα πάντα κατθανοῦσα ῥύσομαι, καί μου κλέος, Ἑλλάδ’ ὡς ἠλευθέρωσα, μακάριον γενήσεται.
καὶ γὰρ οὐδέ τοί <τι> λίαν ἐμὲ φιλοψυχεῖν χρεών· πᾶσι γάρ μ’ Ἕλλησι κοινὸν ἔτεκες, οὐχὶ σοὶ μόνηι.
ἀλλὰ μυρίοι μὲν ἄνδρες ἀσπίσιν πεφαργμένοι, μυρίοι δ’ ἐρέτμ’ ἔχοντες, πατρίδος ἠδικημένης, δρᾶν τι τολμήσουσιν ἐχθροὺς χὐπὲρ Ἑλλάδος θανεῖν, ἡ δ’ ἐμὴ ψυχὴ μί’ οὖσα πάντα κωλύσει τάδε; †τί τὸ δίκαιον τοῦτ’ ἄρ’ ἔχοιμεν† ἀντειπεῖν ἔπος; κἀπ’ ἐκεῖν’ ἔλθωμεν· οὐ δεῖ τόνδε διὰ μάχης μολεῖν πᾶσιν Ἀργείοις γυναικὸς οὕνεκ’ οὐδὲ κατθανεῖν.
εἷς γ’ ἀνὴρ κρείσσων γυναικῶν μυρίων ὁρᾶν φάος.
εἰ †δ’ ἐβουλήθη† σῶμα τοὐμὸν Ἄρτεμις λαβεῖν, ἐμποδὼν γενήσομαι ’γὼ θνητὸς οὖσα τῆι θεῶι; ἀλλ’ ἀμήχανον· δίδωμι σῶμα τοὐμὸν Ἑλλάδι.
θύετ’, ἐκπορθεῖτε Τροίαν· ταῦτα γὰρ μνημεῖά μου διὰ μακροῦ καὶ παῖδες οὗτοι καὶ γάμοι καὶ δόξ’ ἐμή.
βαρβάρων δ’ Ἕλληνας ἄρχειν εἰκός, ἀλλ’ οὐ βαρβάρους μῆτερ, Ἑλλήνων· τὸ μὲν γὰρ δοῦλον, οἱ δ’ ἐλεύθεροι.
τὸ μὲν σόν, ὦ νεᾶνι, γενναίως ἔχει· τὸ τῆς τύχης δὲ καὶ τὸ τῆς θεοῦ νοσεῖ.
Ἀγαμέμνονος παῖ, μακάριόν μέ τις θεῶν ἔμελλε θήσειν, εἰ τύχοιμι σῶν γάμων.
ζηλῶ δὲ σοῦ μὲν Ἑλλάδ’, Ἑλλάδος δὲ σέ.
εὖ γὰρ τόδ’ εἶπας ἀξίως τε πατρίδος· τὸ θεομαχεῖν γὰρ ἀπολιποῦσ’, ὅ σου κρατεῖ, ἐξελογίσω τὰ χρηστὰ τἀναγκαῖά τε.
μᾶλλον δὲ λέκτρων σῶν πόθος μ’ ἐσέρχεται ἐς τὴν φύσιν βλέψαντα· γενναία γὰρ εἶ.
ὅρα δ’· ἐγὼ γὰρ βούλομαί σ’ εὐεργετεῖν λαβεῖν τ’ ἐς οἴκους· ἄχθομαι δ’, ἴστω Θέτις, εἰ μή σε σώσω Δαναΐδαισι διὰ μάχης ἐλθών. ἄθρησον· ὁ θάνατος δεινὸν κακόν.
†λέγω τάδε <                        >† ἡ Τυνδαρὶς παῖς διὰ τὸ σῶμ’ ἀρκεῖ μάχας ἀνδρῶν τιθεῖσα καὶ φόνους· σὺ δ’, ὦ ξένε, μὴ θνῆισκε δι’ ἐμὲ μηδ’ ἀποκτείνηις τινά, ἔα δὲ σῶσαί μ’ Ἑλλάδ’, ἢν δυνώμεθα.
ὦ λῆμ’ ἄριστον, οὐκ ἔχω πρὸς τοῦτ’ ἔτι λέγειν, ἐπεί σοι τάδε δοκεῖ· γενναῖα γὰρ φρονεῖς· τί γὰρ τἀληθὲς οὐκ εἴποι τις ἄν; ὅμως δ’ ἴσως γε κἂν μεταγνοίης τάδε.
ὡς οὖν ἂν εἰδῆις τἀπ’ ἐμοῦ λελεγμένα, ἐλθὼν τάδ’ ὅπλα θήσομαι βωμοῦ πέλας, ὡς οὐκ ἐάσων σ’ ἀλλὰ κωλύσων θανεῖν.
χρήσηι δὲ καὶ σὺ τοῖς ἐμοῖς λόγοις τάχα, ὅταν πέλας σῆς φάσγανον δέρης ἴδηις.
οὔκουν ἐάσω σ’ ἀφροσύνηι τῆι σῆι θανεῖν· ἐλθὼν δὲ σὺν ὅπλοις τοῖσδε πρὸς ναὸν θεᾶς καραδοκήσω σὴν ἐκεῖ παρουσίαν.
μῆτερ, τί σιγῆι δακρύοις τέγγεις κόρας; ἔχω τάλαινα πρόφασιν ὥστ’ ἀλγεῖν φρένα.
παῦσαί με μὴ κάκιζε· τάδε δέ μοι πιθοῦ.
λέγ’· ὡς παρ’ ἡμῶν οὐδὲν ἀδικήσηι, τέκνον.
μήτ’ οὖν γε τὸν σὸν πλόκαμον ἐκτέμηις τριχὸς μήτ’ ἀμφὶ σῶμα μέλανας ἀμπίσχηι πέπλους.
τί δὴ τόδ’ εἶπας, τέκνον; ἀπολέσασά σε; οὐ σύ γε· σέσωμαι, κατ’ ἐμὲ δ’ εὐκλεὴς ἔσηι.
πῶς εἶπας; οὐ πενθεῖν με σὴν ψυχὴν χρεών; ἥκιστ’, ἐπεί μοι τύμβος οὐ χωσθήσεται.
†τί δὲ τὸ θνήισκειν οὐ τάφος νομίζεται;† βωμὸς θεᾶς μοι μνῆμα τῆς Διὸς κόρης.
ἀλλ’ ὦ τέκνον σοι πείσομαι· λέγεις γὰρ εὖ.
ὡς εὐτυχοῦσά γ’ Ἑλλάδος τ’ εὐεργέτις.
τί δὴ κασιγνήταισιν ἀγγείλω σέθεν; μηδ’ ἀμφὶ κείναις μέλανας ἐξάψηις πέπλους.
εἴπω δὲ παρὰ σοῦ φίλον ἔπος τι παρθένοις; χαίρειν γ’· Ὀρέστην δ’ ἔκτρεφ’ ἄνδρα τόνδε μοι.
προσέλκυσαί νιν ὕστατον θεωμένη.
ὦ φίλτατ’, ἐπεκούρησας ὅσον εἶχες φίλοις.
ἔσθ’ ὅτι κατ’ Ἄργος δρῶσά σοι χάριν φέρω; πατέρα τὸν ἀμὸν μὴ στύγει, πόσιν γε σόν.
δεινοὺς ἀγῶνας διὰ σὲ δεῖ κεῖνον δραμεῖν.
ἄκων μ’ ὑπὲρ γῆς Ἑλλάδος διώλεσεν.
δόλωι δ’, ἀγεννῶς Ἀτρέως τ’ οὐκ ἀξίως.
τίς μ’ εἶσιν ἄξων πρὶν σπαράσσεσθαι κόμης; ἐγώ, μετά γε σοῦ ... μὴ σύ γ’· οὐ καλῶς λέγεις.
πέπλων ἐχομένη σῶν. ἐμοί, μῆτερ, πιθοῦ· μέν’· ὡς ἐμοί τε σοί τε κάλλιον τόδε.
πατρὸς δ’ ὀπαδῶν τῶνδέ τίς με πεμπέτω Ἀρτέμιδος ἐς λειμῶν’, ὅπου σφαγήσομαι.
ὦ τέκνον, οἴχηι; καὶ πάλιν γ’ οὐ μὴ μόλω.
λιποῦσα μητέρ’; ὡς ὁρᾶις γ’, οὐκ ἀξίως.
σχές, μή με προλίπηις. οὐκ ἐῶ στάζειν δάκρυ.
ὑμεῖς δ’ ἐπευφημήσατ’, ὦ νεάνιδες, παιᾶνα τἠμῆι συμφορᾶι Διὸς κόρην Ἄρτεμιν· ἴτω δὲ Δαναΐδαις εὐφημία.
κανᾶ δ’ ἐναρχέσθω τις, αἰθέσθω δὲ πῦρ προχύταις καθαρσίοισι, καὶ πατὴρ ἐμὸς ἐνδεξιούσθω βωμόν· ὡς σωτηρίαν Ἕλλησι δώσουσ’ ἔρχομαι νικηφόρον.
ἄγετέ με τὰν Ἰλίου καὶ Φρυγῶν ἑλέπτολιν.
στέφεα περίβολα δίδοτε φέρε- τε—πλόκαμος ὅδε καταστέφειν— χερνίβων τε παγάς.
ἑλίσσετ’ ἀμφὶ ναόν, ἀμφὶ βωμὸν Ἄρτεμιν, τὰν ἄνασσαν Ἄρτεμιν, τὰν μάκαιραν· ὡς ἐμοῖσιν, εἰ χρεών, αἵμασι θύμασί τε θέσφατ’ ἐξαλείψω.
ὦ πότνια πότνια μᾶτερ, οὐ δάκρυά γέ σοι δώσομεν ἁμέτερα· παρ’ ἱεροῖς γὰρ οὐ πρέπει.
ἰὼ ἰὼ νεάνιδες, συνεπαείδετ’ Ἄρτεμιν Χαλκίδος ἀντίπορον, ἵνα τε δόρατα μέμονε νάϊ’ ὄνομα δι’ ἐμὸν Αὐλίδος στενοπόροις ἐν ὅρμοις.
ἰὼ γᾶ μᾶτερ ὦ Πελασγία Μυκηναῖαί τ’ ἐμαὶ θεράπναι ...
καλεῖς πόλισμα Περσέως, Κυκλωπιᾶν πόνον χερῶν; ἐθρέψαθ’ Ἑλλάδι με φάος· θανοῦσα δ’ οὐκ ἀναίνομαι.
κλέος γὰρ οὔ σε μὴ λίπηι.
ἰὼ ἰώ· λαμπαδοῦχος ἁμέρα Διός τε φέγγος, ἕτερον αἰ- ῶνα καὶ μοῖραν οἰκήσομεν.
χαῖρέ μοι, φίλον φάος.
ἰὼ ἰώ·ἴδεσθε τὰν Ἰλίου καὶ Φρυγῶν ἑλέπτολιν στείχουσαν, ἐπὶ κάραι στέφη βαλουμέναν χερνίβων τε παγάς, βωμόν γε δαίμονος θεᾶς ῥανίσιν αἱματορρύτοις †θανοῦσαν εὐφυῆ τε σώματος δέρην σφαγεῖσαν. εὔδροσοι παγαὶ πατρῶιαι μένουσί σε χέρνιβές τε† στρατός τ’ Ἀχαιῶν θέλων Ἰλίου πόλιν μολεῖν.
ἀλλὰ τὰν Διὸς κόραν κλήισωμεν Ἄρτεμιν, θεῶν ἄνασσαν, ὡς ἐπ’ εὐτυχεῖ πότμωι· ὦ πότνια <πότνια>, θύμασιν βροτησίοις χαρεῖσα, πέμψον ἐς Φρυγῶν γαῖαν Ἑλλάνων στρατὸν †καὶ δολόεντα Τροίας ἕδη Ἀγαμέμνονά τε λόγχαις Ἑλλάδι κλεινότατον στέφανον δὸς ἀμφὶ κάρα ἑὸν† κλέος ἀείμνηστον ἀμφιθεῖναι.
ὦ Τυνδαρεία παῖ Κλυταιμήστρα, δόμων ἔξω πέρασον, ὡς κλύηις ἐμῶν λόγων.
φθογγῆς κλυοῦσα δεῦρο σῆς ἀφικόμην, ταρβοῦσα τλήμων κἀκπεπληγμένη φόβωι.
μή μοί τιν’ ἄλλην ξυμφορὰν ἥκεις φέρων πρὸς τῆι παρούσηι; σῆς μὲν οὖν παιδὸς πέρι θαυμαστά σοι καὶ δεινὰ σημῆναι θέλω.
μὴ μέλλε τοίνυν, ἀλλὰ φράζ’ ὅσον τάχος.
ἀλλ’, ὦ φίλη δέσποινα, πᾶν πεύσηι σαφῶς.
λέξω δ’ ἀπ’ ἀρχῆς, ἤν τι μὴ σφαλεῖσά που γνώμη ταράξηι γλῶσσαν ἐν λόγοις ἐμήν.
ἐπεὶ γὰρ ἱκόμεσθα τῆς Διὸς κόρης Ἀρτέμιδος ἄλσος λείμακάς τ’ ἀνθεσφόρους, ἵν’ ἦν Ἀχαιῶν σύλλογος στρατεύματος, σὴν παῖδ’ ἄγοντες, εὐθὺς Ἀργείων ὄχλος ἠθροίζεθ’. ὡς δ’ ἐσεῖδεν Ἀγαμέμνων ἄναξ ἐπὶ σφαγὰς στείχουσαν εἰς ἄλσος κόρην, ἀνεστέναξε κἄμπαλιν στρέψας κάρα δάκρυα προῆκεν, ὀμμάτων πέπλον προθείς.
ἡ δὲ σταθεῖσα τῶι τεκόντι πλησίον ἔλεξε τοιάδ’· Ὦ πάτερ, πάρειμί σοι· τοὐμὸν δὲ σῶμα τῆς ἐμῆς ὑπὲρ πάτρας καὶ τῆς ἁπάσης Ἑλλάδος γαίας ὕπερ θῦσαι δίδωμ’ ἑκοῦσα πρὸς βωμὸν θεᾶς ἄγοντας, εἴπερ ἐστὶ θέσφατον τόδε.
καὶ τοὐπ’ ἔμ’ εὐτυχοῖτε καὶ νικηφόρου δορὸς τύχοιτε πατρίδα τ’ ἐξίκοισθε γῆν.
πρὸς ταῦτα μὴ ψαύσηι τις Ἀργείων ἐμοῦ· σιγῆι παρέξω γὰρ δέρην εὐκαρδίως.
τοσαῦτ’ ἔλεξε· πᾶς δ’ ἐθάμβησεν κλυὼν εὐψυχίαν τε κἀρετὴν τῆς παρθένου.
στὰς δ’ ἐν μέσωι Ταλθύβιος, ὧι τόδ’ ἦν μέλον, εὐφημίαν ἀνεῖπε καὶ σιγὴν στρατῶι· Κάλχας δ’ ὁ μάντις ἐς κανοῦν χρυσήλατον ἔθηκεν ὀξὺ χειρὶ φάσγανον σπάσας κολεῶν ἔσωθεν κρᾶτά τ’ ἔστεψεν κόρης.
ὁ παῖς δ’ ὁ Πηλέως ἐν κύκλωι βωμοῦ θεᾶς λαβὼν κανοῦν ἔθρεξε χέρνιβάς θ’ ὁμοῦ, ἔλεξε δ’· Ὦ παῖ Ζηνός, ὦ θηροκτόνε, τὸ λαμπρὸν εἱλίσσουσ’ ἐν εὐφρόνηι φάος, δέξαι τὸ θῦμα τόδ’ ὅ γέ σοι δωρούμεθα στρατός τ’ Ἀχαιῶν Ἀγαμέμνων ἄναξ θ’ ὁμοῦ, ἄχραντον αἷμα καλλιπαρθένου δέρης, καὶ δὸς γενέσθαι πλοῦν νεῶν ἀπήμονα Τροίας τε πέργαμ’ ἐξελεῖν ἡμᾶς δορί.
ἐς γῆν δ’ Ἀτρεῖδαι πᾶς στρατός τ’ ἔστη βλέπων.
ἱερεὺς δὲ φάσγανον λαβὼν ἐπεύξατο λαιμόν τ’ ἐπεσκοπεῖθ’, ἵνα πλήξειεν ἄν.
ἐμοὶ δέ τ’ ἄλγος οὐ μικρὸν εἰσήιει φρενὶ κἄστην νενευκώς· θαῦμα δ’ ἦν αἴφνης ὁρᾶν.
πληγῆς κτύπον γὰρ πᾶς τις ἤισθετ’ ἂν σαφῶς, τὴν παρθένον δ’ οὐκ οἶδεν οὗ γῆς εἰσέδυ.
βοᾶι δ’ ἱερεύς, ἅπας δ’ ἐπήχησε στρατός, ἄελπτον εἰσιδόντες ἐκ θεῶν τινος φάσμ’, οὗ γε μηδ’ ὁρωμένου πίστις παρῆν· ἔλαφος γὰρ ἀσπαίρουσ’ ἔκειτ’ ἐπὶ χθονὶ ἰδεῖν μεγίστη διαπρεπής τε τὴν θέαν, ἧς αἵματι βωμὸς ἐραίνετ’ ἄρδην τῆς θεοῦ.
κἀν τῶιδε Κάλχας πῶς δοκεῖς χαίρων ἔφη· Ὦ τοῦδ’ Ἀχαιῶν κοίρανοι κοινοῦ στρατοῦ, ὁρᾶτε τήνδε θυσίαν, ἣν ἡ θεὸς προύθηκε βωμίαν, ἔλαφον ὀρειδρόμον; ταύτην μάλιστα τῆς κόρης ἀσπάζεται, ὡς μὴ μιαίνοι βωμὸν εὐγενεῖ φόνωι.
ἡδέως τε τοῦτ’ ἐδέξατο καὶ πλοῦν οὔριον δίδωσιν ἡμῖν Ἰλίου τ’ ἐπιδρομάς.
πρὸς ταῦτα πᾶς τις θάρσος αἶρε ναυβάτης χώρει τε πρὸς ναῦν· ὡς ἡμέραι τῆιδε δεῖ λιπόντας ἡμᾶς Αὐλίδος κοιλοὺς μυχοὺς Αἴγαιον οἶδμα διαπερᾶν. ἐπεὶ δ’ ἅπαν κατηνθρακώθη θῦμ’ ἐν Ἡφαίστου φλογί, τὰ πρόσφορ’ ηὔξαθ’, ὡς τύχοι νόστου στρατός.
πέμπει δ’ Ἀγαμέμνων μ’ ὥστε σοι φράσαι τάδε λέγειν θ’ ὁποίας ἐκ θεῶν μοίρας κυρεῖ καὶ δόξαν ἔσχεν ἄφθιτον καθ’ Ἑλλάδα.
ἐγὼ παρών τε καὶ τὸ πρᾶγμ’ ὁρῶν λέγω· ἡ παῖς σαφῶς σοι πρὸς θεοὺς ἀφίπτατο.
λύπης δ’ ἀφαίρει καὶ πόσει πάρες χόλον· ἀπροσδόκητα δὲ βροτοῖς τὰ τῶν θεῶν, σώιζουσί θ’ οὓς φιλοῦσιν· ἦμαρ γὰρ τόδε θανοῦσαν εἶδε καὶ βλέπουσαν παῖδα σήν.
ὡς ἥδομαί τοι ταῦτ’ ἀκούσασ’ ἀγγέλου· ζῶν δ’ ἐν θεοῖσι σὸν μένειν φράζει τέκος.
ὦ παῖ, θεῶν τοῦ κλέμμα γέγονας; πῶς σε προσείπω; πῶς δ’ οὐ φῶ παραμυθεῖσθαι τούσδε μάτην μύθους, ὥς σου πένθους λυγροῦ παυσαίμην; καὶ μὴν Ἀγαμέμνων ἄναξ στείχει, τούσδ’ αὐτοὺς ἔχων σοι φράζειν μύθους.
γύναι, θυγατρὸς ἕνεκ’ ὄλβιοι γενοίμεθ’ ἄν· ἔχει γὰρ ὄντως ἐν θεοῖς ὁμιλίαν.
χρὴ δέ σε λαβοῦσαν τόνδε μόσχον νεαγενῆ στείχειν πρὸς οἴκους· ὡς στρατὸς πρὸς πλοῦν ὁρᾶι.
καὶ χαῖρε· χρόνιά γε τἀμά σοι προσφθέγματα Τροίηθεν ἔσται· καὶ γένοιτό σοι καλῶς.
χαίρων, Ἀτρείδη, γῆν ἱκοῦ Φρυγίαν, χαίρων δ’ ἐπάνηκε, κάλλιστά μοι σκῦλ’ ἀπὸ Τροίας ἑλών.
Ἑρμῆ χθόνιε, πατρῷ’ ἐποπτεύων κράτη, σωτὴρ γενοῦ μοι ξύμμαχός τ’ αἰτουμένῳ· ἥκω γὰρ ἐς γῆν τήνδε καὶ κατέρχομαι..    .    .    .    .    .    .
τύμβου δ’ ἐπ’ ὄχθῳ τῷδε κηρύσσω πατρὶ κλύειν, ἀκοῦσαι.    .    .    .    ..    .    .    .    .    .    .
. . . πλόκαμον Ἰνάχῳ θρεπτήριον.
τὸν δεύτερον δὲ τόνδε πενθητήριον.    .    .    .    .    .    .
οὐ γὰρ παρὼν ᾤμωξα σόν, πάτερ, μόρον οὐδ’ ἐξέτεινα χεῖρ’ ἐπ’ ἐκφορᾷ νεκροῦ..    .    .    .    .    .    .
τί χρῆμα λεύσσω; τίς ποθ’ ἥδ’ ὁμήγυρις στείχει γυναικῶν φάρεσιν μελαγχίμοις πρέπουσα; ποίᾳ ξυμφορᾷ προσεικάσω; πότερα δόμοισι πῆμα προσκυρεῖ νέον; ἢ πατρὶ τὠμῷ τάσδ’ ἐπεικάσας τύχω χοὰς φερούσας νερτέροις μειλίγματα; οὐδέν ποτ’ ἄλλο· καὶ γὰρ Ἠλέκτραν δοκῶ στείχειν ἀδελφὴν τὴν ἐμὴν πένθει λυγρῷ πρέπουσαν. ὦ Ζεῦ, δός με τείσασθαι μόρον πατρός, γενοῦ δὲ σύμμαχος θέλων ἐμοί.
Πυλάδη, σταθῶμεν ἐκποδών, ὡς ἂν σαφῶς μάθω γυναικῶν ἥτις ἥδε προστροπή.
ΧΟΡΟΣἰαλτὸς ἐκ δόμων ἔβαν  χοᾶν προπομπὸς ὀξύχειρι σὺν κόπῳ.
πρέπει παρῂς φοίνισσ’ ἀμυγμοῖς ὄνυχος ἄλοκι νεοτόμῳ, δι’ αἰῶνος δ’ ἰυγμοῖσι βόσκεται κέαρ.
λινοφθόροι δ’ ὑφασμάτων λακίδες ἔφλαδον ὑπ’ ἄλγεσιν, πρόστερνοι στολμοὶ πέπλων ἀγελάστοις ξυμφοραῖς πεπληγμένων.
τορὸς γὰρ [Φοῖβος] ὀρθόθριξ δόμων  ὀνειρόμαντις, ἐξ ὕπνου κότον πνέων, ἀωρόνυκτον ἀμβόαμα μυχόθεν ἔλακε περὶ φόβῳ, γυναικείοισιν ἐν δώμασιν βαρὺς πίτνων, κριταί <τε> τῶνδ’ ὀνειράτων θεόθεν ἔλακον ὑπέγγυοι μέμφεσθαι τοὺς γᾶς νέρθεν περιθύμως τοῖς κτανοῦσί τ’ ἐγκοτεῖν.
τοιάνδε χάριν ἀχάριτον ἀπότροπον κακῶν,  ἰὼ γαῖα μαῖα, μωμένα μ’ ἰάλλει δύσθεος γυνά. φοβοῦ- μαι δ’ ἔπος τόδ’ ἐκβαλεῖν.
τί γὰρ λύτρον πεσόντος αἵματος πέδοι; ἰὼ πάνοιζυς ἑστία, ἰὼ κατασκαφαὶ δόμων.
ἀνήλιοι βροτοστυγεῖς δνόφοι καλύπτουσι δόμους δεσποτᾶν θανάτοισι.
σέβας δ’ ἄμαχον ἀδάματον ἀπόλεμον τὸ πρὶν  δι’ ὤτων φρενός τε δαμίας περαῖνον νῦν ἀφίσταται. φοβεῖ- ται δέ τις. τὸ δ’ εὐτυχεῖν, τόδ’ ἐν βροτοῖς θεός τε καὶ θεοῦ πλέον.
ῥοπὴ δ’ ἐπισκοτεῖ δίκας ταχεῖα τοῖς μὲν ἐν φάει, τὰ δ’ ἐν μεταιχμίῳ σκότου † μένει χρονίζοντ’ ἄχη βρύει † τοὺς δ’ ἄκραντος ἔχει νύξ.
δι’ αἵματ’ ἐκποθένθ’ ὑπὸ χθονὸς τροφοῦ  τίτας φόνος πέπηγεν οὐ διαρρύδαν.
διαλγὴς ἄτη διαφέρει τὸν αἴτιον παναρκέτας νόσου βρύειν [τοὺς δ’ ἄκραντος ἔχει νύξ].
θιγόντι δ’ οὔτι νυμφικῶν ἑδωλίων  ἄκος, πόροι τε πάντες ἐκ μιᾶς ὁδοῦ † βαίνοντες τὸν χερομυσῆ φόνον καθαίροντες ἴθυσαν μάταν.
ἐμοὶ δ’ (ἀνάγκαν γὰρ ἀμφίπτολιν  θεοὶ προσήνεγκαν· ἐκ γὰρ οἴκων πατρῴων δούλιόν <μ’> ἐσάγαγον αἶσαν) δίκαια καὶ μὴ δίκαια, † πρέποντ’ ἀρχὰς βίου, βίᾳ φερομένων, † αἰνέσαι, πικρὸν φρενῶν στύγος κρατούσῃ. δακρύω δ’ ὑφ’ εἱμάτων ματαί- οισι δεσποτᾶν τύχαις, κρυφαίοις πένθεσιν παχνουμένη.
ΗΛΕΚΤΡΑδμῳαὶ γυναῖκες, δωμάτων εὐθήμονες, ἐπεὶ πάρεστε τῆσδε προστροπῆς ἐμοὶ πομποί, γένεσθε τῶνδε σύμβουλοι πέρι· τί φῶ χέουσα τάσδε κηδείους χοάς; πῶς εὔφρον’ εἴπω, πῶς κατεύξωμαι πατρί; πότερα λέγουσα παρὰ φίλης φίλῳ φέρειν γυναικὸς ἀνδρί, τῆς ἐμῆς μητρὸς πάρα; τῶνδ’ οὐ πάρεστι θάρσος, οὐδ’ ἔχω τί φῶ χέουσα τόνδε πέλανον ἐν τύμβῳ πατρός.
ἢ τοῦτο φάσκω τοὔπος, ὡς νόμος βροτοῖς, ἴσ’ ἀντιδοῦναι τοῖσι πέμπουσιν τάδε στέφη, δόσιν γε τῶν κακῶν ἐπαξίαν; ἢ σῖγ’ ἀτίμως, ὥσπερ οὖν ἀπώλετο πατήρ, τάδ’ ἐκχέασα, γάποτον χύσιν, στείχω, καθάρμαθ’ ὥς τις ἐκπέμψας, πάλιν δικοῦσα τεῦχος ἀστρόφοισιν ὄμμασιν; τῆσδ’ ἔστε βουλῆς, ὦ φίλαι, μεταίτιαι· κοινὸν γὰρ ἔχθος ἐν δόμοις νομίζομεν.
μὴ κεύθετ’ ἔνδον καρδίας φόβῳ τινός.
τὸ μόρσιμον γὰρ τόν τ’ ἐλεύθερον μένει καὶ τὸν πρὸς ἄλλης δεσποτούμενον χερός.
λέγοις ἄν, εἴ τι τῶνδ’ ἔχεις ὑπέρτερον.
αἰδουμένη σοι βωμὸν ὡς τύμβον πατρὸς λέξω, κελεύεις γάρ, τὸν ἐκ φρενὸς λόγον.
λέγοις ἄν, ὥσπερ ᾐδέσω τάφον πατρός.
φθέγγου χέουσα σεμνά· τοῖσιν εὔφροσιν— τίνας δὲ τούτους τῶν φίλων προσεννέπω; πρῶτον μὲν αὑτὴν χὤστις Αἴγισθον στυγεῖ.
ἐμοί τε καὶ σοί τἄρ’ ἐπεύξομαι τάδε.
αὐτὴ σὺ ταῦτα μανθάνουσ’ ἤδη φράσαι.
τίν’ οὖν ἔτ’ ἄλλον τῇδε προστιθῶ στάσει; μέμνησ’ Ὀρέστου, κεἰ θυραῖός ἐσθ’ ὅμως.
εὖ τοῦτο, κἀφρένωσας οὐχ ἥκιστά με.
τοῖς αἰτίοις νυν τοῦ φόνου μεμνημένη— τί φῶ; δίδασκ’ ἄπειρον ἐξηγουμένη.
ἐλθεῖν τιν’ αὐτοῖς δαίμον’ ἢ βροτῶν τινα— πότερα δικαστὴν ἢ δικηφόρον λέγεις; ἁπλωστὶ φράζουσ’, ὅστις ἀνταποκτενεῖ.
καὶ ταῦτά μοὐστὶν εὐσεβῆ θεῶν πάρα; πῶς δ’ οὔ, τὸν ἐχθρὸν ἀνταμείβεσθαι κακοῖς; κῆρυξ μέγιστε τῶν ἄνω τε καὶ κάτω, <ἄρηξον,> Ἑρμῆ χθόνιε, κηρύξας ἐμοὶ τοὺς γῆς ἔνερθε δαίμονας κλύειν ἐμὰς εὐχάς, πατρῴων δωμάτων ἐπισκόπους, καὶ γαῖαν αὐτήν, ἣ τὰ πάντα τίκτεται θρέψασά τ’ αὖθις τῶνδε κῦμα λαμβάνει· κἀγὼ χέουσα τάσδε χέρνιβας νεκροῖς λέγω καλοῦσα πατέρ’· Ἐποίκτιρόν τ’ ἐμέ, φίλον τ’ Ὀρέστην φῶς ἄναψον ἐν δόμοις.
πεπραμένοι γὰρ νῦν γέ πως ἀλώμεθα πρὸς τῆς τεκούσης, ἄνδρα δ’ ἀντηλλάξατο Αἴγισθον, ὅσπερ σοῦ φόνου μεταίτιος.
κἀγὼ μὲν ἀντίδουλος· ἐκ δὲ χρημάτων φεύγων Ὀρέστης ἐστίν, οἱ δ’ ὑπερκόπως ἐν τοῖσι σοῖς πόνοισι χλίουσιν μέγα.
ἐλθεῖν δ’ Ὀρέστην δεῦρο σὺν τύχῃ τινὶ κατεύχομαί σοι, καὶ σὺ κλῦθί μου, πάτερ· αὐτῇ τέ μοι δὸς σωφρονεστέραν πολὺ μητρὸς γενέσθαι χεῖρά τ’ εὐσεβεστέραν.
ἡμῖν μὲν εὐχὰς τάσδε, τοῖς δ’ ἐναντίοις λέγω φανῆναί σου, πάτερ, τιμάορον, καὶ τοὺς κτανόντας ἀντικατθανεῖν δίκῃ.
ταῦτ’ ἐν μέσῳ τίθημι τῆς κακῆς ἀρᾶς, κείνοις λέγουσα τήνδε τὴν κακὴν ἀράν· ἡμῖν δὲ πομπὸς ἴσθι τῶν ἐσθλῶν ἄνω, σὺν θεοῖσι καὶ γῇ καὶ δίκῃ νικηφόρῳ.
τοιαῖσδ’ ἐπ’ εὐχαῖς τάσδ’ ἐπισπένδω χοάς.
ὑμᾶς δὲ κωκυτοῖσ’ ἐπανθίζειν νόμος, παιᾶνα τοῦ θανόντος ἐξαυδωμένας.
ἵετε δάκρυ καναχὲς ὀλόμενον ὀλομένῳ δεσπότᾳ, πρὸς ἔρυμα τόδε κεδνῶν κακῶν τ’ ἀπότροπον, ἄγος ἀπεύχετον, κεχυμένων χοᾶν. κλύε δέ μοι, σέβας, κλύ’, ὦ δέσποτ’, ἐξ ἀμαυρᾶς φρενός.
ὀτοτοτοτοτοτοῖ, ἰώ, τίς δορυσθενὴς <εἶσ’> ἀνήρ, ἀναλυτὴρ δόμων, Σκύθην τ’ ἐν χεροῖν [παλίντον’ ἐν ἔργῳ βέλη] πιπάλλων Ἄρη σχέδιά τ’ αὐτόκωπα νωμῶν βέλη; ἔχει μὲν ἤδη γαπότους χοὰς πατήρ· νέου δὲ μύθου τοῦδε κοινωνήσατε.
λέγοις ἄν· ὀρχεῖται δὲ καρδία φόβῳ· ὁρῶ τομαῖον τόνδε βόστρυχον τάφῳ.
τίνος ποτ’ ἀνδρὸς ἢ βαθυζώνου κόρης; εὐξύμβολον τόδ’ ἐστὶ παντὶ δοξάσαι.
πῶς οὖν παλαιὰ παρὰ νεωτέρας μάθω; οὐκ ἔστιν ὅστις πλὴν ἐμοῦ κείραιτό νιν.
ἐχθροὶ γὰρ οἷς προσῆκε πενθῆσαι τριχί.
καὶ μὴν ὅδ’ ἐστὶ κάρτ’ ἰδεῖν ὁμόπτερος— ποίαις ἐθείραις; τοῦτο γὰρ θέλω μαθεῖν.
αὐτοῖσιν ἡμῖν κάρτα προσφερὴς ἰδεῖν.
μῶν οὖν Ὀρέστου κρύβδα δῶρον ἦν τόδε; μάλιστ’ ἐκείνου βοστρύχοις προσείδεται.
καὶ πῶς ἐκεῖνος δεῦρ’ ἐτόλμησεν μολεῖν; ἔπεμψε χαίτην κουρίμην χάριν πατρός.
οὐχ ἧσσον εὐδάκρυτά μοι λέγεις τάδε, εἰ τῆσδε χώρας μήποτε ψαύσει ποδί.
κἀμοὶ προσέστη καρδίᾳ κλυδώνιον χολῆς, ἐπαίθην δ’ ὡς διανταίῳ βέλει· ἐξ ὀμμάτων δὲ δίψιοι πίπτουσί μοι σταγόνες ἄφαρκτοι δυσχίμου πλημυρίδος, πλόκαμον ἰδούσῃ τόνδε· πῶς γὰρ ἐλπίσω ἀστῶν τιν’ ἄλλον τῆσδε δεσπόζειν φόβης; ἀλλ’ οὐδὲ μήν νιν ἡ κτανοῦσ’ ἐκείρατο, ἐμὴ δὲ μήτηρ, οὐδαμῶς ἐπώνυμον φρόνημα παισὶ δύσθεον πεπαμένη.
ἐγὼ δ’ ὅπως μὲν ἄντικρυς τάδ’ αἰνέσω, εἶναι τόδ’ ἀγλάισμά μοι τοῦ φιλτάτου βροτῶν Ὀρέστου—σαίνομαι δ’ ὑπ’ ἐλπίδος.
φεῦ.εἴθ’ εἶχε φωνὴν ἔμφρον’ ἀγγέλου δίκην, ὅπως δίφροντις οὖσα μὴ ’κινυσσόμην, ἀλλ’ ἢ σάφ’ ᾔνει τόνδ’ ἀποπτύσαι πλόκον, εἴπερ γ’ ἀπ’ ἐχθροῦ κρατὸς ἦν τετμημένος, ἢ ξυγγενὴς ὢν εἶχε συμπενθεῖν ἐμοί, ἄγαλμα τύμβου τοῦδε καὶ τιμὴν πατρός.
ἀλλ’ εἰδότας μὲν τοὺς θεοὺς καλούμεθα, οἵοισιν ἐν χειμῶσι ναυτίλων δίκην στροβούμεθ’· εἰ δὲ χρὴ τυχεῖν σωτηρίας, σμικροῦ γένοιτ’ ἂν σπέρματος μέγας πυθμήν.
καὶ μὴν στίβοι γε, δεύτερον τεκμήριον, ποδῶν ὅμοιοι τοῖς τ’ ἐμοῖσιν ἐμφερεῖς.
καὶ γὰρ δύ’ ἐστὸν τώδε περιγραφὰ ποδοῖν, αὐτοῦ τ’ ἐκείνου καὶ συνεμπόρου τινός.
πτέρναι τενόντων θ’ ὑπογραφαὶ μετρούμεναι εἰς ταὐτὸ συμβαίνουσι τοῖς ἐμοῖς στίβοις.
πάρεστι δ’ ὠδὶς καὶ φρενῶν καταφθορά.
ΟΡΕΣΤΗΣεὔχου τὰ λοιπά, τοῖς θεοῖς τελεσφόρους εὐχὰς ἐπαγγέλλουσα, τυγχάνειν καλῶς.
ἐπεὶ τί νῦν ἕκατι δαιμόνων κυρῶ; εἰς ὄψιν ἥκεις ὧνπερ ἐξηύχου πάλαι.
καὶ τίνα σύνοισθά μοι καλουμένῃ βροτῶν; σύνοιδ’ Ὀρέστην πολλά σ’ ἐκπαγλουμένην.
καὶ πρὸς τί δῆτα τυγχάνω κατευγμάτων; ὅδ’ εἰμί· μὴ μάτευ’ ἐμοῦ μᾶλλον φίλον.
ἀλλ’ ἦ δόλον τιν’, ὦ ξέν’, ἀμφί μοι πλέκεις; αὐτὸς κατ’ αὐτοῦ τἄρα μηχανορραφῶ.
ἀλλ’ ἐν κακοῖσι τοῖς ἐμοῖς γελᾶν θέλεις; κἀν τοῖς ἐμοῖς ἄρ’, εἴπερ ἔν γε τοῖσι σοῖς.
ὡς ὄντ’ Ὀρέστην τἄρ’ ἐγώ σε προὐννέπω; αὐτὸν μὲν οὖν ὁρῶσα δυσμαθεῖς ἐμέ· κουρὰν δ’ ἰδοῦσα τήνδε κηδείου τριχὸς ἰχνοσκοποῦσά τ’ ἐν στίβοισι τοῖς ἐμοῖς ἀνεπτερώθης κἀδόκεις ὁρᾶν ἐμέ.
σκέψαι, τομῇ προσθεῖσα βόστρυχον τριχός, σαυτῆς ἀδελφοῦ σύμμετρον τῷ σῷ κάρᾳ.
ἰδοῦ δ’ ὕφασμα τοῦτο, σῆς ἔργον χερός, σπάθης τε πληγάς, ἒν δὲ θήρειον γραφήν— ἔνδον γενοῦ, χαρᾷ δὲ μὴ ’κπλαγῇς φρένας· τοὺς φιλτάτους γὰρ οἶδα νῷν ὄντας πικρούς.
ὦ φίλτατον μέλημα δώμασιν πατρός, δακρυτὸς ἐλπὶς σπέρματος σωτηρίου, ἀλκῇ πεποιθὼς δῶμ’ ἀνακτήσῃ πατρός.
ὦ τερπνὸν ὄμμα τέσσαρας μοίρας ἔχον ἐμοί, προσαυδᾶν δ’ ἔστ’ ἀναγκαίως ἔχον πατέρα σε, καὶ τὸ μητρὸς ἐς σέ μοι ῥέπει στέργηθρον—ἡ δὲ πανδίκως ἐχθαίρεται— καὶ τῆς τυθείσης νηλεῶς ὁμοσπόρου· πιστὸς δ’ ἀδελφὸς ἦσθ’, ἐμοὶ σέβας φέρωνμόνος·    .    .    .    .    .    .
<μόνον> Κράτος τε καὶ Δίκη σὺν τῷ τρίτῳ πάντων μεγίστῳ Ζηνὶ συγγένοιτό μοι.
Ζεῦ Ζεῦ, θεωρὸς τῶνδε πραγμάτων γενοῦ· ἰδοῦ δὲ γένναν εὖνιν αἰετοῦ πατρός, θανόντος ἐν πλεκταῖσι καὶ σπειράμασιν δεινῆς ἐχίδνης. τοὺς δ’ ἀπωρφανισμένους νῆστις πιέζει λιμός· οὐ γὰρ ἐντελεῖς θήραν πατρῴαν προσφέρειν σκηνήμασιν.
οὕτω δὲ κἀμὲ τήνδε τ’, Ἠλέκτραν λέγω, ἰδεῖν πάρεστί σοι, πατροστερῆ γόνον, ἄμφω φυγὴν ἔχοντε τὴν αὐτὴν δόμων.
καίτοι θυτῆρος καί σε τιμῶντος μέγα πατρὸς νεοσσοὺς τούσδ’ ἀποφθείρας πόθεν ἕξεις ὁμοίας χειρὸς εὔθοινον γέρας; οὔτ’ αἰετοῦ γένεθλ’ ἀποφθείρας, πάλιν πέμπειν ἔχοις ἂν σήματ’ εὐπειθῆ βροτοῖς· οὔτ’ ἀρχικός σοι πᾶς ὅδ’ αὐανθεὶς πυθμὴν βωμοῖς ἀρήξει βουθύτοις ἐν ἤμασιν.
κόμιζ’, ἀπὸ σμικροῦ δ’ ἂν ἄρειας μέγαν δόμον, δοκοῦντα κάρτα νῦν πεπτωκέναι.
ὦ παῖδες, ὦ σωτῆρες ἑστίας πατρός, σιγᾶθ’, ὅπως μὴ πεύσεταί τις, ὦ τέκνα, γλώσσης χάριν δὲ πάντ’ ἀπαγγελεῖ τάδε πρὸς τοὺς κρατοῦντας· οὓς ἴδοιμ’ ἐγώ ποτε θανόντας ἐν κηκῖδι πισσήρει φλογός.
οὔτοι προδώσει Λοξίου μεγασθενὴς χρησμὸς κελεύων τόνδε κίνδυνον περᾶν, κἀξορθιάζων πολλὰ καὶ δυσχειμέρους ἄτας ὑφ’ ἧπαρ θερμὸν ἐξαυδώμενος, εἰ μὴ μέτειμι τοῦ πατρὸς τοὺς αἰτίους τρόπον τὸν αὐτόν, ἀνταποκτεῖναι λέγων, ἀποχρημάτοισι ζημίαις ταυρούμενον αὐτὸν δ’ ἔφασκε τῇ φίλῃ ψυχῇ τάδε τείσειν μ’ ἔχοντα πολλὰ δυστερπῆ κακά.
τὰ μὲν γὰρ ἐκ γῆς δυσφρόνων μηνίματα βροτοῖς πιφαύσκων εἶπε τάσδε νῷν νόσους, σαρκῶν ἐπαμβατῆρας ἀγρίαις γνάθοις, λιχῆνας ἐξέσθοντας ἀρχαίαν φύσιν· λευκὰς δὲ κόρσας τῇδ’ ἐπαντέλλειν νόσῳ· ἄλλας τ’ ἐφώνει προσβολὰς Ἐρινύων ἐκ τῶν πατρῴων αἱμάτων τελουμένας·.    .    .    .    .    .    .
ὁρῶντα λαμπρόν, ἐν σκότῳ νωμῶντ’ ὀφρύν, τὸ γὰρ σκοτεινὸν τῶν ἐνερτέρων βέλος ἐκ προστροπαίων ἐν γένει πεπτωκότων, καὶ λύσσα καὶ μάταιος ἐκ νυκτῶν φόβος κινεῖ ταράσσει καὶ διωκάθει πόλεως χαλκηλάτῳ πλάστιγγι λυμανθὲν δέμας.
καὶ τοῖς τοιούτοις οὔτε κρατῆρος μέρος εἶναι μετασχεῖν, οὐ φιλοσπόνδου λιβός, βωμῶν τ’ ἀπείργειν οὐχ ὁρωμένην πατρὸς μῆνιν· δέχεσθαι <δ’> οὔτε συλλύειν τινά, πάντων δ’ ἄτιμον κἄφιλον θνῄσκειν χρόνῳ κακῶς ταριχευθέντα παμφθάρτῳ μόρῳ.
τοιοῖσδε χρησμοῖς ἆρα χρὴ πεποιθέναι; κεἰ μὴ πέποιθα, τοὔργον ἔστ’ ἐργαστέον.
πολλοὶ γὰρ εἰς ἓν συμπίτνουσιν ἵμεροι, θεοῦ τ’ ἐφετμαὶ καὶ πατρὸς πένθος μέγα, καὶ πρὸς πιέζει χρημάτων ἀχηνία, τὸ μὴ πολίτας εὐκλεεστάτους βροτῶν, Τροίας ἀναστατῆρας εὐδόξῳ φρενί, δυοῖν γυναικοῖν ὧδ’ ὑπηκόους πέλειν.
θήλεια γὰρ φρήν· † εἰ δὲ μή, τάχ’ εἴσεται.
ἀλλ’ ὦ μεγάλαι Μοῖραι, Διόθεν τῇδε τελευτᾶν, ᾗ τὸ δίκαιον μεταβαίνει.
ἀντὶ μὲν ἐχθρᾶς γλώσσης ἐχθρὰ γλῶσσα τελείσθω· τοὐφειλόμενον πράσσουσα Δίκη μέγ’ ἀυτεῖ· ἀντὶ δὲ πληγῆς φονίας φονίαν πληγὴν τινέτω.δράσαντα παθεῖν, τριγέρων μῦθος τάδε φωνεῖ.
ὦ πάτερ αἰνόπατερ, τί σοι  φάμενος ἢ τί ῥέξας τύχοιμ’ ἂν ἕκαθεν οὐρίσας, ἔνθα σ’ ἔχουσιν εὐναί, σκότῳ φάος ἀντίμοιρον; χάριτες δ’ ὁμοίως κέκληνται γόος εὐκλεὴς † προσθοδόμοις Ἀτρείδαις.
τέκνον, φρόνημα τοῦ θανόντος οὐ δαμά-  ζει πυρὸς μαλερὰ γνάθος, φαίνει δ’ ὕστερον ὀργάς· ὀτοτύζεται δ’ ὁ θνῄσκων, ἀναφαίνεται δ’ ὁ βλάπτων.
πατέρων δὲ καὶ τεκόντων γόος ἔνδικος ματεύει, τὸ πᾶν ἀμφιλαφὴς ταραχθείς.
κλῦθί νυν, ὦ πάτερ, ἐν μέρει  πολυδάκρυτα πένθη.
δίπαις τοί σ’ ἐπιτύμβιος θρῆνος ἀναστενάζει.
τάφος δ’ ἱκέτας δέδεκται φυγάδας θ’ ὁμοίως.
τί τῶνδ’ εὖ, τί δ’ ἄτερ κακῶν; οὐκ ἀτρίακτος ἄτα; ἀλλ’ ἔτ’ ἂν ἐκ τῶνδε θεὸς χρῄζων θείη κελάδους εὐφθογγοτέρους· ἀντὶ δὲ θρήνων ἐπιτυμβιδίων παιὼν μελάθροις ἐν βασιλείοις νεοκρᾶτα φίλον κομίσειεν.
εἰ γὰρ ὑπ’ Ἰλίῳ  πρός τινος Λυκίων, πάτερ, δορίτμητος κατηναρίσθης· λιπὼν ἂν εὔκλειαν ἐν δόμοισιν τέκνων τ’ ἐν κελεύθοις ἐπιστρεπτὸν αἰῶ κτίσσας πολύχωστον ἂν εἶχες τάφον διαποντίου γᾶς, δώμασιν εὐφόρητον— φίλος φίλοισι τοῖς ἐκεῖ καλῶς θανοῦ-  σιν, κατὰ χθονὸς ἐμπρέπων σεμνότιμος ἀνάκτωρ, πρόπολός τε τῶν μεγίστων χθονίων ἐκεῖ τυράννων· βασιλεὺς γὰρ ἦσθ’, ὄφρ’ ἔζης, μόριμον λάχος πιπλάντων χεροῖν πεισιβρότῳ τε βάκτρῳ.
μηδ’ ὑπὸ Τρωίας  τείχεσι φθίμενος, πάτερ, μετ’ ἄλλῳ δουρικμῆτι λαῷ παρὰ Σκαμάνδρου πόρον τεθάφθαι· πάρος δ’ οἱ κτανόντες νιν οὕτως δαμῆναι, <ἵν’ ἦν> θανατηφόρον αἶσαν πρόσω τινὰ πυνθάνεσθαι τῶνδε πόνων ἄπειρον.
ταῦτα μέν, ὦ παῖ, κρείσσονα χρυσοῦ, μεγάλης δὲ τύχης καὶ ὑπερβορέου μείζονα φωνεῖς· δύνασαι γάρ.
ἀλλὰ διπλῆς γὰρ τῆσδε μαράγνης δοῦπος ἱκνεῖται· τῶν μὲν ἀρωγοὶ κατὰ γῆς ἤδη, τῶν δὲ κρατούντων χέρες οὐχ ὅσιαι † στυγερῶν τούτων· παισὶ δὲ μᾶλλον γεγένηται.
τοῦτο διαμπερὲς οὖς  ἵκεθ’ ἅπερ τε βέλος.
Ζεῦ Ζεῦ, κάτωθεν ἀμπέμπων ὑστερόποινον ἄταν, βροτῶν τλάμονι καὶ πανούργῳ χειρί, τοκεῦσι δ’ ὅμως τελεῖται.
ἐφυμνῆσαι γένοιτό μοι πυκά- εντ’ ὀλολυγμὸν ἀνδρὸς θεινομένου, γυναικός τ’ ὀλλυμένας· τί γὰρ κεύ- θω † φρενὸς θεῖον ἔμπας † ποτᾶται, πάροιθεν δὲ πρῴρας δριμὺς ἄηται κραδίας θυμός, ἔγκοτον στύγος.
καὶ πότ’ ἂν ἀμφιθαλὴς  Ζεὺς ἐπὶ χεῖρα βάλοι, φεῦ φεῦ, κάρανα δαΐξας; πιστὰ γένοιτο χώρᾳ.
δίκαν [δ’] ἐξ ἀδίκων ἀπαιτῶ.
κλῦτε δὲ Γᾶ χθονίων τε τιμαί.
ἀλλὰ νόμος μὲν φονίας σταγόνας χυμένας ἐς πέδον ἄλλο προσαιτεῖν αἷμα· βοᾷ γὰρ λοιγὸς Ἐρινὺν παρὰ τῶν πρότερον φθιμένων ἄτην ἑτέραν ἐπάγουσαν ἐπ’ ἄτῃ.
πόποι δᾶ νερτέρων τυραννίδες,  ἴδετε πολυκρατεῖς ἀραὶ φθινομένων, ἴδεσθ’ Ἀτρειδᾶν τὰ λοίπ’ ἀμηχάνως ἔχοντα καὶ δωμάτων ἄτιμα. πᾶ τις τράποιτ’ ἄν, ὦ Ζεῦ; πέπαλται δαὖτέ μοι φίλον κέαρ  τόνδε † κλύουσαν οἶκτον.
καὶ τότε μὲν δύσελπις, σπλάγχνα δέ μοι κελαινοῦ- ται πρὸς ἔπος κλυούσᾳ.
ὅταν δ’ αὖτ’ ἐπαλκῆ σ’ ὁρῶ, ῥεῖ’ <ἐλπίς> ἀπέστασεν ἄχος † πρὸς τὸ φανεῖσθαι † μοι καλῶς.
τί δ’ ἂν φάντες τύχοιμεν; ἢ τάπερ  πάθομεν ἄχεα πρός γε τῶν τεκομένων; πάρεστι σαίνειν, τὰ δ’ οὔτι θέλγεται.
λύκος γὰρ ὥστ’ ὠμόφρων ἄσαντος ἐκ ματρός ἐστι θυμός.
ἔκοψα κομμὸν Ἄριον ἔν τε Κισσίας  νόμοις ἰηλεμιστρίας, ἀπρικτόπληκτα πολυπάλακτα δ’ ἦν ἰδεῖν ἐπασσυτεροτριβῆ τὰ χερὸς ὀρέγματα, ἄνωθεν ἀνέκαθεν, κτύπῳ δ’ ἐπιρροθεῖ κροτητὸν ἀμὸν καὶ πανάθλιον κάρα.
ἰὼ ἰὼ δαΐα  πάντολμε μᾶτερ, δαΐαις ἐν ἐκφοραῖς ἄνευ πολιτᾶν ἄνακτ’, ἄνευ δὲ πενθημάτων ἔτλης ἀνοίμωκτον ἄνδρα θάψαι.
τὸ πᾶν ἀτίμως ἔλεξας, οἴμοι.
πατρὸς δ’ ἀτίμωσιν ἆρα τείσει, ἕκατι μὲν δαιμόνων, ἕκατι δ’ ἀμᾶν χερῶν.
ἔπειτ’ ἐγὼ νοσφίσας ὀλοίμαν.
ἐμασχαλίσθη δέ γ’, ὡς τόδ’ εἰδῇς,  ἔπρασσε δ’ ἅπερ νιν ὧδε θάπτει, μόρον κτίσαι μωμένα ἄφερτον αἰῶνι σῷ.
κλύεις πατρῴους δύας ἀτίμους.
λέγεις πατρῷον μόρον· ἐγὼ δ’ ἀπεστάτουν  ἄτιμος, οὐδὲν ἀξία.
μυχῷ δ’ ἄφερκτος πολυσινοῦς κυνὸς δίκαν ἑτοιμότερα γέλωτος ἀνέφερον λίβη, χέουσα πολύδακρυν γόον κεκρυμμένα.
τοιαῦτ’ ἀκούων ἐν φρεσὶν γράφου, <πάτερ.
γράφου·> δι’ ὤτων δὲ συν-  τέτραινε μῦθον ἡσύχῳ φρενῶν βάσει.
τὰ μὲν γὰρ οὕτως ἔχει, τὰ δ’ αὐτὸς ὀργᾷ μαθεῖν.
πρέπει δ’ ἀκάμπτῳ μένει καθήκειν.
σέ τοι λέγω, ξυγγενοῦ, πάτερ, φίλοις.
ἐγὼ δ’ ἐπιφθέγγομαι κεκλαυμένα.
στάσις δὲ πάγκοινος ἅδ’ ἐπιρροθεῖ· ἄκουσον ἐς φάος μολών, ξὺν δὲ γενοῦ πρὸς ἐχθρούς.
Ἄρης Ἄρει ξυμβαλεῖ, Δίκᾳ Δίκα.
ἰὼ θεοί, κραίνετ’ ἐνδίκως <λιτάς>.
τρόμος μ’ ὑφέρπει κλύουσαν εὐγμάτων.
τὸ μόρσιμον μένει πάλαι, εὐχομένοις δ’ ἂν ἔλθοι.
ὦ πόνος ἐγγενὴς  καὶ παράμουσος ἄτας αἱματόεσσα πλαγά.
ἰὼ δύστον’ ἄφερτα κήδη· ἰὼ δυσκατάπαυστον ἄλγος.
δώμασιν ἔμμοτον  τῶνδ’ ἄκος, οὐδ’ ἀπ’ ἄλλων ἔκτοθεν, ἀλλ’ ἀπ’ αὐτῶν, δι’ ὠμὰν ἔριν αἱματηράν.
θεῶν <τῶν> κατὰ γᾶς ὅδ’ ὕμνος.
ἀλλὰ κλύοντες, μάκαρες χθόνιοι, τῆσδε κατευχῆς πέμπετ’ ἀρωγὴν παισὶν προφρόνως ἐπὶ νίκῃ.
πάτερ, τρόποισιν οὐ τυραννικοῖς θανών, αἰτουμένῳ μοι δὸς κράτος τῶν σῶν δόμων.
κἀγώ, πάτερ, τοιάδε· σοῦ χρεία μ’ ἔχει † φυγεῖν μέγαν προσθεῖσαν Αἰγίσθῳ † . . .
οὕτω γὰρ ἄν σοι δαῖτες ἔννομοι βροτῶν κτιζοίατ’· εἰ δὲ μή, παρ’ εὐδείπνοις ἔσῃ ἄτιμος ἐμπύροισι κνισωτοῖς χθονός.
κἀγὼ χοάς σοι τῆς ἐμῆς παγκληρίας οἴσω πατρῴων ἐκ δόμων γαμηλίους· πάντων δὲ πρῶτον τόνδε πρεσβεύσω τάφον.
ὦ γαῖ’, ἄνες μοι πατέρ’ ἐποπτεῦσαι μάχην.
ὦ Περσέφασσα, δὸς δέ γ’ εὔμορφον κράτος.
μέμνησο λουτρῶν οἷς ἐνοσφίσθης, πάτερ.
μέμνησο δ’ ἀμφίβληστρον ὡς ἐκαίνισαν— πέδαις δ’ ἀχαλκεύτοις ἐθηρεύθης, πάτερ— αἰσχρῶς τε βουλευτοῖσιν ἐν καλύμμασιν.
ἆρ’ ἐξεγείρῃ τοῖσδ’ ὀνείδεσιν, πάτερ; ἆρ’ ὀρθὸν αἴρεις φίλτατον τὸ σὸν κάρα; ἤτοι δίκην ἴαλλε σύμμαχον φίλοις, ἢ τὰς ὁμοίας ἀντίδος λαβὰς λαβεῖν, εἴπερ κρατηθείς γ’ ἀντινικῆσαι θέλεις.
καὶ τῆσδ’ ἄκουσον λοισθίου βοῆς, πάτερ· ἰδὼν νεοσσοὺς τούσδ’ ἐφημένους τάφῳ, οἴκτιρε θῆλυν ἄρσενός θ’ ὁμοῦ γόον.
καὶ μὴ ’ξαλείψῃς σπέρμα Πελοπιδῶν τόδε, οὕτω γὰρ οὐ τέθνηκας οὐδέ περ θανών.
[παῖδες γὰρ ἀνδρὶ κληδόνες σωτήριοι θανόντι· φελλοὶ δ’ ὣς ἄγουσι δίκτυον, τὸν ἐκ βυθοῦ κλωστῆρα σῴζοντες λίνου.] ἄκου’, ὑπὲρ σοῦ τοιάδ’ ἔστ’ ὀδύρματα, αὐτὸς δὲ σῴζῃ τόνδε τιμήσας λόγον.
καὶ μὴν ἀμεμφῆ τόνδ’ ἐτείνατον λόγον, τίμημα τύμβου τῆς ἀνοιμώκτου τύχης.
τὰ δ’ ἄλλ’, ἐπειδὴ δρᾶν κατώρθωσαι φρενί, ἔρδοις ἂν ἤδη δαίμονος πειρώμενος.
ἔσται· πυθέσθαι δ’ οὐδέν ἐστ’ ἔξω δρόμου, πόθεν χοὰς ἔπεμψεν, ἐκ τίνος λόγου μεθύστερον τιμῶσ’ ἀνήκεστον πάθος; θανόντι δ’ οὐ φρονοῦντι δειλαία χάρις ἐπέμπετ’· οὐκ ἔχοιμ’ ἂν εἰκάσαι τάδε τὰ δῶρα, μείω δ’ ἐστὶ τῆς ἁμαρτίας.
τὰ πάντα γάρ τις ἐκχέας ἀνθ’ αἵματος ἑνός—μάτην ὁ μόχθος· ὧδ’ ἔχει λόγος.
θέλοντι δ’, εἴπερ οἶσθ’, ἐμοὶ φράσον τάδε.
οἶδ’, ὦ τέκνον, παρῆ γάρ· ἔκ τ’ ὀνειράτων καὶ νυκτιπλάγκτων δειμάτων πεπαλμένη χοὰς ἔπεμψε τάσδε δύσθεος γυνή.
ἦ καὶ πέπυσθε τοὔναρ, ὥστ’ ὀρθῶς φράσαι; τεκεῖν δράκοντ’ ἔδοξεν, ὡς αὐτὴ λέγει.
καὶ ποῖ τελευτᾷ καὶ καρανοῦται λόγος; ἐν σπαργάνοισι παιδὸς ὁρμίσαι δίκην.
τίνος βορᾶς χρῄζοντα, νεογενὲς δάκος; αὐτὴ προσέσχε μαστὸν ἐν τὠνείρατι.
καὶ πῶς ἄτρωτον οὖθαρ ἦν ὑπὸ στύγους; ὥστ’ ἐν γάλακτι θρόμβον αἵματος σπάσαι.
οὔτοι μάταιον· ἀνδρὸς ὄψανον πέλει.
ἡ δ’ ἐξ ὕπνου κέκλαγεν ἐπτοημένη.
πολλοὶ δ’ ἀνῇθον, ἐκτυφλωθέντες σκότῳ, λαμπτῆρες ἐν δόμοισι δεσποίνης χάριν· πέμπει δ’ ἔπειτα τάσδε κηδείους χοάς, ἄκος τομαῖον ἐλπίσασα πημάτων.
ἀλλ’ εὔχομαι γῇ τῇδε καὶ πατρὸς τάφῳ τοὔνειρον εἶναι τοῦτ’ ἐμοὶ τελεσφόρον.
κρίνω δέ τοί νιν ὥστε συγκόλλως ἔχειν.
εἰ γὰρ τὸν αὐτὸν χῶρον ἐκλιπὼν ἐμοὶ οὕφις ἐπ’ ἀμὰ σπάργαν’ † ἠπλείζετο, καὶ μαστὸν ἀμφέχασκ’ ἐμὸν θρεπτήριον, θρόμβῳ τ’ ἔμειξεν αἵματος φίλον γάλα, ἡ δ’ ἀμφὶ τάρβει τῷδ’ ἐπῴμωξεν πάθει, δεῖ τοί νιν, ὡς ἔθρεψεν ἔκπαγλον τέρας, θανεῖν βιαίως· ἐκδρακοντωθεὶς δ’ ἐγὼ κτείνω νιν, ὡς τοὔνειρον ἐννέπει τόδε.
τερασκόπον δὴ τῶνδέ σ’ αἱροῦμαι πέρι, γένοιτο δ’ οὕτως. τἄλλα δ’ ἐξηγοῦ φίλοις, τοὺς μέν τι ποιεῖν, τοὺς δὲ μή τι δρᾶν λέγων.
ἁπλοῦς ὁ μῦθος· τήνδε μὲν στείχειν ἔσω, αἰνῶ δὲ κρύπτειν τάσδε συνθήκας ἐμάς, ὡς ἂν δόλῳ κτείναντες ἄνδρα τίμιον δόλῳ γε καὶ ληφθῶσιν, ἐν ταὐτῷ βρόχῳ θανόντες, ᾗ καὶ Λοξίας ἐφήμισεν, ἄναξ Ἀπόλλων, μάντις ἀψευδὴς τὸ πρίν.
ξένῳ γὰρ εἰκώς, παντελῆ σαγὴν ἔχων, ἥξω σὺν ἀνδρὶ τῷδ’ ἐφ’ ἑρκείους πύλας Πυλάδῃ, ξένος τε καὶ δορύξενος δόμων.
ἄμφω δὲ φωνὴν ἥσομεν Παρνησίδα, γλώσσης ἀυτὴν Φωκίδος μιμουμένω.
καὶ δὴ θυρωρῶν οὔτις ἂν φαιδρᾷ φρενὶ δέξαιτ’, ἐπειδὴ δαιμονᾷ δόμος κακοῖς· μενοῦμεν οὕτως ὥστ’ ἐπεικάζειν τινὰ δόμοις παραστείχοντα καὶ τάδ’ ἐννέπειν· ‘τί δὴ πύλῃσι τὸν ἱκέτην ἀπείργεται Αἴγισθος, εἴπερ οἶδεν ἔνδημος παρών;’ εἰ δ’ οὖν ἀμείψω βαλὸν ἑρκείων πυλῶν κἀκεῖνον ἐν θρόνοισιν εὑρήσω πατρός, ἢ καὶ μολὼν ἔπειτά μ’ οἱ κατὰ στόμα ἐρεῖ, σάφ’ ἴσθι, καὶ κατ’ ὀφθαλμοὺς καλεῖν, πρὶν αὐτὸν εἰπεῖν ‘ποδαπὸς ὁ ξένος;’ νεκρὸν θήσω, ποδώκει περιβαλὼν χαλκεύματι.
φόνου δ’ Ἐρινὺς οὐχ ὑπεσπανισμένη ἄκρατον αἷμα πίεται τρίτην πόσιν.
νῦν οὖν σὺ μὲν φύλασσε τἀν οἴκῳ καλῶς, ὅπως ἂν ἀρτίκολλα συμβαίνῃ τάδε· ὑμῖν δ’ ἐπαινῶ γλῶσσαν εὔφημον φέρειν, σιγᾶν θ’ ὅπου δεῖ καὶ λέγειν τὰ καίρια.
τὰ δ’ ἄλλα τούτῳ δεῦρ’ ἐποπτεῦσαι λέγω, ξιφηφόρους ἀγῶνας ὀρθώσαντί μοι.
πολλὰ μὲν γᾶ τρέφει  δεινὰ δειμάτων ἄχη, πόντιαί τ’ ἀγκάλαι κνωδάλων ἀνταίων βρύουσι, [πλά- θουσι] βλαστοῦσι καὶ πεδαίχμιοι λαμπάδες πεδάοροι, πτανά τε καὶ πεδοβάμονα κἀνεμόεντ’ ἂν αἰγίδων φράσαι κότον.
ἀλλ’ ὑπέρτολμον ἀν-  δρὸς φρόνημα τίς λέγοι καὶ γυναικῶν φρεσὶν τλημόνων παντόλμους ἔρωτας, ἄ- ταισι συννόμους βροτῶν; συζύγους δ’ ὁμαυλίας θηλυκρατὴς ἀπέρωτος ἔρως παρανικᾷ κνωδάλων τε καὶ βροτῶν.
ἴστω δ’ ὅστις οὐχ ὑπόπτερος φροντίσιν † δαεὶς τὰν ἁ παιδολυ- μὰς τάλαινα Θεστιὰς μήσατο, πυρδαῆ τινὰ πρόνοιαν, καταίθουσα παιδὸς δαφοινὸν δαλὸν ἥλικ’, ἐπεὶ μολὼν ματρόθεν κελάδησε, ξύμμετρόν τε διαὶ βίου μοιρόκραντον ἐς ἦμαρ.
ἄλλαν δ’ ἦν τιν’ ἐν λόγοις στυγεῖν  φοινίαν Σκύλλαν, ἅτ’ ἐχθρῶν ὕπερ φῶτ’ ἀπώλεσεν φίλον, Κρητικοῖς χρυσεοδμήτοισιν ὅρμοις πιθήσασα, δώροισι Μίνω, Νῖσον ἀθανάτας τριχὸς νοσφίσασα προβούλως πνέονθ’ ἁ κυνόφρων ὕπνῳ· κιγχάνει δέ νιν Ἑρμῆς.
ἐπεὶ δ’ ἐπεμνησάμην ἀμειλίχων  πόνων—† ἀκαίρως δὲ δυσφιλὲς γαμή- λευμ’ ἀπεύχετον δόμοις γυναικοβούλους τε μήτιδας φρενῶν ἐπ’ ἀνδρὶ τευχεσφόρῳ ἐπ’ ἀνδρὶ δῄοις ἐπικότω σέβας † τίων [δ’] ἀθέρμαντον ἑστίαν δόμων, γυναικείαν ἄτολμον αἰχμάν.
κακῶν δὲ πρεσβεύεται τὸ Λήμνιον  λόγῳ· γοᾶται δὲ δημόθεν κατά- πτυστον· ᾔκασεν δέ τις τὸ δεινὸν αὖ Λημνίοισι πήμασιν.
θεοστυγήτῳ δ’ ἄγει βροτῶν ἀτιμωθὲν οἴχεται γένος.
σέβει γὰρ οὔτις τὸ δυσφιλὲς θεοῖς.
τί τῶνδ’ οὐκ ἐνδίκως ἀγείρω; τὸ δ’ ἄγχι πλευμόνων ξίφος  διανταίαν ὀξυπευκὲς οὐτᾷ, διαὶ Δίκας—τὸ μὴ θέμις—[γὰρ οὐ] λὰξ πέδοι πατουμένας, τὸ πᾶν Διὸς σέβας παρεκ- βάντας οὐ θεμιστῶς.
Δίκας δ’ ἐρείδεται πυθμήν·  προχαλκεύει δ’ Αἶσα φασγανουργός· τέκνον δ’ ἐπεισφέρει δόμοις αἱμάτων παλαιτέρων τίνειν μύσος χρόνῳ κλυτὰ βυσσόφρων Ἐρινύς.
παῖ παῖ, θύρας ἄκουσον ἑρκείας κτύπον.
τίς ἔνδον; ὦ παῖ, παῖ, μάλ’ αὖ, τίς ἐν δόμοις; τρίτον τόδ’ ἐκπέραμα δωμάτων καλῶ, εἴπερ φιλόξεν’ ἐστὶν Αἰγίσθου διαί.
ΟΙΚΕΤΗΣεἶἑν, ἀκούω· ποδαπὸς ὁ ξένος; πόθεν; ἄγγελλε τοῖσι κυρίοισι δωμάτων, πρὸς οὕσπερ ἥκω καὶ φέρω καινοὺς λόγους.
τάχυνε δ’, ὡς καὶ νυκτὸς ἅρμ’ ἐπείγεται σκοτεινόν, ὥρα δ’ ἐμπόρους μεθιέναι ἄγκυραν ἐν δόμοισι πανδόκοις ξένων.
ἐξελθέτω τις δωμάτων τελεσφόρος, γυνὴ † τόπαρχος—ἄνδρα δ’ εὐπρεπέστερον· αἰδὼς γὰρ ἐν λέσχῃσιν οὖσ’ ἐπαργέμους λόγους τίθησιν· εἶπε θαρσήσας ἀνὴρ πρὸς ἄνδρα κἀσήμηνεν ἐμφανὲς τέκμαρ.
ΚΛΥΤΑΙΜΗΣΤΡΑξένοι, λέγοιτ’ ἂν εἴ τι δεῖ· πάρεστι γὰρ ὁποῖάπερ δόμοισι τοῖσδ’ ἐπεικότα, καὶ θερμὰ λουτρὰ καὶ πόνων θελκτηρία στρωμνή, δικαίων τ’ ὀμμάτων παρουσία.
εἰ δ’ ἄλλο πρᾶξαι δεῖ τι βουλιώτερον, ἀνδρῶν τόδ’ ἐστὶν ἔργον, οἷς κοινώσομεν.
ξένος μέν εἰμι Δαυλιεὺς ἐκ Φωκέων· στείχοντα δ’ αὐτόφορτον οἰκείᾳ σαγῇ εἰς Ἄργος, ὥσπερ δεῦρ’ ἀπεζύγην πόδας, ἀγνὼς πρὸς ἀγνῶτ’ εἶπε συμβαλὼν ἀνήρ, ἐξιστορήσας καὶ σαφηνίσας ὁδόν, Στροφίος ὁ Φωκεύς· πεύθομαι γὰρ ἐν λόγῳ· ‘ἐπείπερ ἄλλως, ὦ ξέν’, εἰς Ἄργος κίεις, πρὸς τοὺς τεκόντας πανδίκως μεμνημένος τεθνεῶτ’ Ὀρέστην εἰπέ, μηδαμῶς λάθῃ.
εἴτ’ οὖν κομίζειν δόξα νικήσει φίλων, εἴτ’ οὖν μέτοικον, εἰς τὸ πᾶν ἀεὶ ξένον, θάπτειν, ἐφετμὰς τάσδε πόρθμευσον πάλιν.
νῦν γὰρ λέβητος χαλκέου πλευρώματα σποδὸν κέκευθεν ἀνδρὸς εὖ κεκλαυμένου.’ τοσαῦτ’ ἀκούσας εἶπον. εἰ δὲ τυγχάνω τοῖς κυρίοισι καὶ προσήκουσιν λέγων οὐκ οἶδα· τὸν τεκόντα δ’ εἰκὸς εἰδέναι.
οἲ ’γώ, κατ’ ἄκρας εἶπας ὡς πορθούμεθα.
ὦ δυσπάλαιστε τῶνδε δωμάτων Ἀρά, ὡς πόλλ’ ἐπωπᾷς κἀκποδὼν εὖ κείμενα, τόξοις πρόσωθεν εὐσκόποις χειρουμένη.
φίλων ἀποψιλοῖς με τὴν παναθλίαν.
καὶ νῦν—Ὀρέστης ἦν γὰρ εὐβούλως ἔχων, ἔξω κομίζων ὀλεθρίου πηλοῦ πόδα— νῦν δ’ ἥπερ ἐν δόμοισι † βακχίας καλῆς ἰατρὸς ἐλπὶς ἦν, παροῦσαν ἐγγράφει. † ἐγὼ μὲν οὖν ξένοισιν ὧδ’ εὐδαίμοσι κεδνῶν ἕκατι πραγμάτων ἂν ἤθελον γνωτὸς γενέσθαι καὶ ξενωθῆναι· τί γὰρ ξένου ξένοισίν ἐστιν εὐμενέστερον; πρὸς δ’ εὐσεβείας ἦν ἐμοὶ τόδ’ ἐν φρεσίν, τοιόνδε πρᾶγμα μὴ καρανῶσαι φίλοις, καταινέσαντα καὶ κατεξενωμένον.
οὔτοι κυρήσεις μεῖον ἀξίως σέθεν, οὐδ’ ἧσσον ἂν γένοιο δώμασιν φίλος.
ἄλλος δ’ ὁμοίως ἦλθεν ἂν τάδ’ ἀγγελῶν.
ἀλλ’ ἔσθ’ ὁ καιρὸς ἡμερεύοντας ξένους μακρᾶς κελεύθου τυγχάνειν † τὰ πρόσφορα.
ἄγ’ αὐτὸν εἰς ἀνδρῶνας εὐξένους δόμων, ὀπισθόπους τε τούσδε καὶ ξυνεμπόρους· κἀκεῖ κυρούντων δώμασιν τὰ πρόσφορα.
αἰνῶ δὲ πράσσειν ὡς ὑπευθύνῳ τάδε.
ἡμεῖς δὲ ταῦτα τοῖς κρατοῦσι δωμάτων κοινώσομέν τε κοὐ σπανίζοντες φίλων βουλευσόμεσθα τῆσδε συμφορᾶς πέρι.
εἶἑν, φίλιαι δμωίδες οἴκων, πότε δὴ στομάτων δείξομεν ἰσχὺν ἐπ’ Ὀρέστῃ; ὦ πότνια χθὼν καὶ πότνι’ ἀκτὴ χώματος, ἣ νῦν ἐπὶ ναυάρχῳ σώματι κεῖσαι τῷ βασιλείῳ, νῦν ἐπάκουσον, νῦν ἐπάρηξον· νῦν γὰρ ἀκμάζει Πειθὼ δολίαν ξυγκαταβῆναι, χθόνιον δ’ Ἑρμῆν καὶ τὸν νύχιον τοῖσδ’ ἐφοδεῦσαι ξιφοδηλήτοισιν ἀγῶσιν.
ἔοικεν ἁνὴρ ὁ ξένος τεύχειν κακόν· τροφὸν δ’ Ὀρέστου τήνδ’ ὁρῶ κεκλαυμένην.
ποῖ δὴ πατεῖς, Κίλισσα, δωμάτων πύλας; λύπη δ’ ἄμισθός ἐστί σοι ξυνέμπορος.
ΤΡΟΦΟΣΑἴγισθον ἡ κρατοῦσα τοῖς ξένοις καλεῖν ὅπως τάχιστ’ ἄνωγεν, ὡς σαφέστερον ἀνὴρ ἀπ’ ἀνδρὸς τὴν νεάγγελτον φάτιν ἐλθὼν πύθηται· τὴν δὲ πρὸς μὲν οἰκέτας θέτο σκυθρωπόν, ἐντὸς ὀμμάτων γέλων κεύθουσ’ ἐπ’ ἔργοις διαπεπραγμένοις καλῶς κείνῃ—δόμοις δὲ τοῖσδε παγκάκως ἔχει, φήμης ὕφ’, ἧς ἤγγειλαν οἱ ξένοι τορῶς.
ἦ δὴ κλύων ἐκεῖνος εὐφρανεῖ νόον, εὖτ’ ἂν πύθηται μῦθον. ὦ τάλαιν’ ἐγώ· ὥς μοι τὰ μὲν παλαιὰ συγκεκραμένα ἄλγη δύσοιστα τοῖσδ’ ἐν Ἀτρέως δόμοις τυχόντ’ ἐμὴν ἤλγυνεν ἐν στέρνοις φρένα, ἀλλ’ οὔτι πω τοιόνδε πῆμ’ ἀνεσχόμην.
τὰ μὲν γὰρ ἄλλα τλημόνως ἤντλουν κακά· φίλον δ’ Ὀρέστην, τῆς ἐμῆς ψυχῆς τριβήν, ὃν ἐξέθρεψα μητρόθεν δεδεγμένη.    .    .    .    .    .    .    .
καὶ νυκτιπλάγκτων ὀρθίων κελευμάτων καὶ πολλὰ καὶ μοχθήρ’ ἀνωφέλητ’ ἐμοὶ τλάσῃ—τὸ μὴ φρονοῦν γὰρ ὡσπερεὶ βοτὸν τρέφειν ἀνάγκη, πῶς γὰρ οὔ; τρόπῳ φρενός· οὐ γάρ τι φωνεῖ παῖς ἔτ’ ὢν ἐν σπαργάνοις, εἰ λιμός, ἢ δίψη τις, ἢ λιψουρία ἔχει· νέα δὲ νηδὺς αὐτάρκης τέκνων.
τούτων πρόμαντις οὖσα, πολλὰ δ’, οἴομαι, ψευσθεῖσα, παιδὸς σπαργάνων φαιδρύντρια— κναφεὺς τροφεύς τε ταὐτὸν εἰχέτην τέλος.
ἐγὼ διπλᾶς δὲ τάσδε χειρωναξίας ἔχουσ’ Ὀρέστην ἐξεδεξάμην πατρί· τεθνηκότος δὲ νῦν τάλαινα πεύθομαι.
στείχω δ’ ἐπ’ ἄνδρα τῶνδε λυμαντήριον οἴκων, θέλων δὲ τόνδε πεύσεται λόγον.
πῶς οὖν κελεύει νιν μολεῖν ἐσταλμένον; ἦ πῶς; λέγ’ αὖθις, ὡς μάθω σαφέστερον.
εἰ ξὺν λοχίταις εἴτε καὶ μονοστιβῆ.
ἄγειν κελεύει δορυφόρους ὀπάονας.
μή νυν σὺ ταῦτ’ ἄγγελλε δεσπότου στύγει· ἀλλ’ αὐτὸν ἐλθεῖν, ὡς ἀδειμάντων κλύῃ, ἄνωχθ’ ὅσον τάχιστα, γαθούσῃ φρενί.
ἐν ἀγγέλῳ γὰρ κυπτὸς ὀρθοῦται λόγος.
ἀλλ’ ἦ φρονεῖς εὖ τοῖσι νῦν ἠγγελμένοις; ἀλλ’ εἰ τροπαίαν Ζεὺς κακῶν θήσει ποτέ; καὶ πῶς; Ὀρέστης ἐλπὶς οἴχεται δόμων.
οὔπω· κακός γε μάντις ἂν γνοίη τάδε.
τί φῄς; ἔχεις τι τῶν λελεγμένων δίχα; ἄγγελλ’ ἰοῦσα, πρᾶσσε τἀπεσταλμένα.
μέλει θεοῖσιν ὧνπερ ἂν μέλῃ πέρι.
ἀλλ’ εἶμι καὶ σοῖς ταῦτα πείσομαι λόγοις.
γένοιτο δ’ ὡς ἄριστα σὺν θεῶν δόσει.
νῦν παραιτουμένᾳ μοι, πάτερ  Ζεῦ θεῶν Ὀλυμπίων, δὸς τυχὰς τυχεῖν δόμου κυρίοις τὰ σώφρον’ αὖμαιομένοις ἰδεῖν.
διὰ δίκας ἔπος ἅπαν ἔλακον, ὦ Ζεῦ, σύ νιν φυλάσσοις.
αἰαῖ, πρὸ δὲ δὴ ’χθρῶν  τῶν ἔσω μελάθρων, ὦ Ζεῦ, θές, ἐπεί νιν μέγαν ἄρας δίδυμα καὶ τριπλᾶ παλίμ- ποινα θέλων ἀμείψῃ.
ἴσθι δ’ ἀνδρὸς φίλου πῶλον εὖ-  νιν ζυγέντ’ ἐν ἅρμασιν πημάτων, <σὺ δ’> ἐν δρόμῳ προστιθεὶς μέτρον κτίσονσῳζομένων ῥυθμόν, διὰ πέδον τοῦτ’ ἰδεῖν ἀνομένων βημάτων ὄρεγμα.
οἵ τ’ ἔσω δωμάτων πλουτογα-  θῆ μυχὸν νομίζετε, κλῦτε, σύμφρονες θεοί· ἄγετε    .    .    .    .
τῶν πάλαι πεπραγμένων λύσασθ’ αἷμα προσφάτοις δίκαις· γέρων φόνος μηκέτ’ ἐν δόμοις τέκοι.
τὸ δὲ καλῶς κτίμενον ὦ μέγα ναίων  στόμιον, εὖ δὸς ἀνιδεῖν δόμον ἀνδρός, καί νιν ἐλευθερίας φῶς λαμπρὸν ἰδεῖν φιλίοις ὄμμασιν <ἐκ> δνοφερᾶς καλύπτρας.
ξυλλάβοι δ’ ἐνδίκως παῖς ὁ Μαί-  ας, ἐπεὶ φορώτατος πρᾶξιν οὐρίσαι θέλων.
ἀλαὰ πολλὰ δ’ ἀμφανεῖ χρῄζων [κρυπτά], ἄσκοπον δ’ ἔπος λέγων νυκτὸς προὐμμάτων σκότον φέρει, καθ’ ἡμέραν δ’ οὐδὲν ἐμφανέστερος.
καὶ τότ’ ἤδη † πλοῦτον  δωμάτων λυτήριον, θῆλυν οὐριοστάταν † ὁμοῦ κρεκτὸν γοήτων νόμον μεθήσομεν·πλεῖ τάδ’ εὖ· ἐμὸν ἐμὸν κέρδος αὔξεται τόδ’, ἄ- τα δ’ ἀποστατεῖ φίλων.
σὺ δὲ θαρσῶν ὅταν ἥκῃ μέρος ἔργων  ἐπαΰσας θροεούσᾳ πρὸς σὲ ‘Τέκνον’, ‘Πατρὸς’ αὔδα, καὶ πέραιν’ἀνεπίμομφον ἄταν.
Περσέως τ’ ἐν φρεσὶν  <σαῖσι> καρδίαν σχεθών, τοῖς θ’ ὑπὸ χθονὸς φίλος τοῖς τ’ ἄνωθεν, προφράσσων φάρος Γοργοῦς λυγρᾶς ἔνδοθεν φόνιον ἄταν τίθει, τὸν αἴτιον δ’ ἐξαπόλλυ’ εἰσορῶν.
ΑΙΓΙΣΘΟΣἥκω μὲν οὐκ ἄκλητος, ἀλλ’ ὑπάγγελος· νέαν φάτιν δὲ πεύθομαι λέγειν τινὰς ξένους μολόντας οὐδαμῶς ἐφίμερον, μόρον γ’ Ὀρέστου. καὶ τόδ’ αὖ φέρειν δόμοις γένοιτ’ ἂν ἄχθος αἱματοσταγές, φόνῳ τῷ πρόσθεν ἑλκαίνουσι καὶ δεδηγμένοις.
πῶς ταῦτ’ ἀληθῆ καὶ βλέποντα δοξάσω; ἢ πρὸς γυναικῶν δειματούμενοι λόγοι πεδάρσιοι θρῴσκουσι, θνῄσκοντες μάτην; τί τῶνδ’ ἂν εἴποις ὥστε δηλῶσαι φρενί; ἠκούσαμεν μέν, πυνθάνου δὲ τῶν ξένων ἔσω παρελθών. οὐδὲν ἀγγέλων σθένος ὡς αὐτόσ’ αὐτὸν ἄνδρα πεύθεσθαι πέρι.
ἰδεῖν ἐλέγξαι τ’ εὖ θέλω τὸν ἄγγελον, εἴτ’ αὐτὸς ἦν θνῄσκοντος ἐγγύθεν παρών, εἴτ’ ἐξ ἀμαυρᾶς κληδόνος λέγει μαθών.
οὔτοι φρέν’ ἂν κλέψειεν ὠμματωμένην.
Ζεῦ Ζεῦ, τί λέγω, πόθεν ἄρξωμαι τάδ’ ἐπευχομένη κἀπιθεάζουσ’, ὑπὸ δ’ εὐνοίας πῶς ἴσον εἰποῦσ’ ἀνύσωμαι; νῦν γὰρ μέλλουσι μιανθεῖσαι πειραὶ κοπάνων ἀνδροδαΐκτων ἢ πάνυ θήσειν Ἀγαμεμνονίων οἴκων ὄλεθρον διὰ παντός, ἢ πῦρ καὶ φῶς ἐπ’ ἐλευθερίᾳ δαίων ἀρχαῖς τε πολισσονόμοις ἕξει πατέρων μέγαν ὄλβον.
τοιάνδε πάλην μόνος ὢν ἔφεδρος δισσοῖς μέλλει θεῖος Ὀρέστης ἅψειν. εἴη δ’ ἐπὶ νίκῃ.
ἒ ἔ, ὀτοτοτοῖ.
ἔα ἔα μάλα· πῶς ἔχει; πῶς κέκρανται δόμοις; ἀποσταθῶμεν πράγματος τελουμένου, ὅπως δοκῶμεν τῶνδ’ ἀναίτιαι κακῶν εἶναι· μάχης γὰρ δὴ κεκύρωται τέλος.
ΟΙΚΕΤΗΣοἴμοι, πανοίμοι δεσπότου † τελουμένου· οἴμοι μάλ’ αὖθις ἐν τρίτοις προσφθέγμασιν.
Αἴγισθος οὐκέτ’ ἔστιν. ἀλλ’ ἀνοίξατε ὅπως τάχιστα, καὶ γυναικείους πύλας μοχλοῖς χαλᾶτε· καὶ μάλ’ ἡβῶντος δὲ δεῖ— οὐχ ὥστ’ ἀρῆξαι διαπεπραγμένῳ· τί γάρ; ἰοὺ ἰού.κωφοῖς ἀυτῶ καὶ καθεύδουσιν μάτην ἄκραντα βάζω. ποῦ Κλυταιμήστρα; τί δρᾷ; ἔοικε νῦν αὐτῆς † ἐπὶ ξυροῦ πέλας αὐχὴν πεσεῖσθαι πρὸς δίκην πεπληγμένος.
τί δ’ ἐστὶ χρῆμα; τίνα βοὴν ἵστης δόμοις; τὸν ζῶντα καίνειν τοὺς τεθνηκότας λέγω.
οἲ ’γώ, ξυνῆκα τοὔπος ἐξ αἰνιγμάτων.
δόλοις ὀλούμεθ’, ὥσπερ οὖν ἐκτείναμεν.
δοίη τις ἀνδροκμῆτα πέλεκυν ὡς τάχος· εἰδῶμεν εἰ νικῶμεν, ἢ νικώμεθα.
ἐνταῦθα γὰρ δὴ τοῦδ’ ἀφικόμην κακοῦ.
σὲ καὶ ματεύω· τῷδε δ’ ἀρκούντως ἔχει.
οἲ ’γώ. τέθνηκας, φίλτατ’, Αἰγίσθου βία.
φιλεῖς τὸν ἄνδρα; τοιγὰρ ἐν ταὐτῷ τάφῳ κείσῃ. θανόντα δ’ οὔτι μὴ προδῷς ποτε.
ἐπίσχες, ὦ παῖ, τόνδε δ’ αἴδεσαι, τέκνον, μαστόν, πρὸς ᾧ σὺ πολλὰ δὴ βρίζων ἅμα οὔλοισιν ἐξήμελξας εὐτραφὲς γάλα.
Πυλάδη, τί δράσω; μητέρ’ αἰδεσθῶ κτανεῖν; ΠΥΛΑΔΗΣποῦ δὴ τὸ λοιπὸν Λοξίου μαντεύματα τὰ πυθόχρηστα, πιστά τ’ εὐορκώματα; ἅπαντας ἐχθροὺς τῶν θεῶν ἡγοῦ πλέον.
κρίνω σε νικᾶν, καὶ παραινεῖς μοι καλῶς.
ἕπου, πρὸς αὐτὸν τόνδε σε σφάξαι θέλω· καὶ ζῶντα γάρ νιν κρείσσον’ ἡγήσω πατρός.
τούτῳ θανοῦσα ξυγκάθευδ’, ἐπεὶ φιλεῖς τὸν ἄνδρα τοῦτον, ὃν δὲ χρῆν φιλεῖν στυγεῖς.
ἐγώ σ’ ἔθρεψα, σὺν δὲ γηράναι θέλω.
πατροκτονοῦσα γὰρ ξυνοικήσεις ἐμοί; ἡ Μοῖρα τούτων, ὦ τέκνον, παραιτία.
καὶ τόνδε τοίνυν Μοῖρ’ ἐπόρσυνεν μόρον.
οὐδὲν σεβίζῃ γενεθλίους ἀράς, τέκνον; τεκοῦσα γάρ μ’ ἔρριψας ἐς τὸ δυστυχές.
οὔτοι σ’ ἀπέρριψ’ ἐς δόμους δορυξένους.
αἰκῶς ἐπράθην ὢν ἐλευθέρου πατρός.
ποῦ δῆθ’ ὁ τῖμος, ὅντιν’ ἀντεδεξάμην; αἰσχύνομαί σοι τοῦτ’ ὀνειδίσαι σαφῶς.
[μὴ] ἀλλ’ εἴφ’ ὁμοίως καὶ πατρὸς τοῦ σοῦ μάτας.
μὴ ἔλεγχε τὸν πονοῦντ’ ἔσω καθημένη.
ἄλγος γυναιξὶν ἀνδρὸς εἴργεσθαι, τέκνον.
τρέφει δέ γ’ ἀνδρὸς μόχθος ἡμένας ἔσω.
κτενεῖν ἔοικας, ὦ τέκνον, τὴν μητέρα.
σύ τοι σεαυτήν, οὐκ ἐγώ, κατακτενεῖς.
ὅρα, φύλαξαι μητρὸς ἐγκότους κύνας.
τὰς τοῦ πατρὸς δὲ πῶς φύγω, παρεὶς τάδε; ἔοικα θρηνεῖν ζῶσα πρὸς τύμβον μάτην.
πατρὸς γὰρ αἶσα τόνδε σοὐρίζει μόρον.
οἲ ’γὼ τεκοῦσα τόνδ’ ὄφιν ἐθρεψάμην.
ἦ κάρτα μάντις οὑξ ὀνειράτων φόβος.
ἔκανες ὃν οὐ χρῆν, καὶ τὸ μὴ χρεὼν πάθε.
στένω μὲν οὖν καὶ τῶνδε συμφορὰν διπλῆν.
ἐπεὶ δὲ πολλῶν αἱμάτων ἐπήκρισε τλήμων Ὀρέστης, τοῦθ’ ὅμως αἱρούμεθα, ὀφθαλμὸν οἴκων μὴ πανώλεθρον πεσεῖν.
—ἔμολε μὲν δίκα   Πριαμίδαις χρόνῳ,  βαρύδικος ποινά· ἔμολε δ’ ἐς δόμον   τὸν Ἀγαμέμνονος διπλοῦς λέων, διπλοῦς Ἄρης.
ἔλαχε δ’ ἐς τὸ πᾶν ὁ πυθόχρηστος φυγὰς θεόθεν εὖ φραδαῖσιν ὡρμημένος.
ἐπολολύξατ’ ὦ δεσποσύνων δόμων  ἀναφυγᾷ κακῶν καὶ κτεάνων τριβᾶς ὑπὸ δυοῖν μιαστόροιν δυσοίμου τύχας.
ἔμολε δ’ ᾧ μέλει   κρυπταδίου μάχας  δολιόφρων ποινά· ἔθιγε δ’ ἐν μάχᾳ   χερὸς ἐτήτυμος Διὸς κόρα—Δίκαν δέ νιν προσαγορεύομεν βροτοὶ τυχόντες καλῶς— ὀλέθριον πνέουσ’ ἐν ἐχθροῖς κότον· τάπερ ὁ Λοξίας ὁ Παρνασίας  μέγαν ἔχων μυχὸν χθονὸς ἐπωρθία- ξεν ἀδόλως † δολίας † βλαπτομέναν ἐγχρονισθεῖσαν ἐποίχεται, κρατεῖ τ’ αἰεί πως τὸ θεῖον [παρὰ] τὸ μὴ ὑπουργεῖν κακοῖς, ἄξια δ’ οὐρανοῦχον ἀρχὰν σέβειν.
<πάρα τὸ φῶς ἰδεῖν.>πάρα τε φῶς ἰδεῖν, μέγα τ’ ἀφῃρέθη  ψάλιον οἴκων.
ἄναγε μὰν δόμοι· πολὺν ἄγαν χρόνον χαμαιπετεῖς ἔκεισθε.
τάχα δὲ παντελὴς χρόνος ἀμείψεται  πρόθυρα δωμάτων, ὅταν ἀφ’ ἑστίας μύσος ἅπαν ἐλάσῃ καθαρμοῖσιν ἀτᾶν ἐλατηρίοις.
τύχᾳ δ’ εὐπροσώπῳ κεῖται τὸ πᾶν ἰδεῖν, θρεομένοις «Μέτοικοι δόμων πεσοῦνται πάλιν.» πάρα τὸ φῶς ἰδεῖν.
ἴδεσθε χώρας τὴν διπλῆν τυραννίδα πατροκτόνους τε δωμάτων πορθήτορας.
σεμνοὶ μὲν ἦσαν ἐν θρόνοις τόθ’ ἥμενοι, φίλοι δὲ καὶ νῦν, ὡς ἐπεικάσαι πάθη πάρεστιν, ὅρκος τ’ ἐμμένει πιστώμασιν.
ξυνώμοσαν μὲν θάνατον ἀθλίῳ πατρὶ καὶ ξυνθανεῖσθαι· καὶ τάδ’ εὐόρκως ἔχει.
ἴδεσθε δ’ αὖτε, τῶνδ’ ἐπήκοοι κακῶν, τὸ μηχάνημα, δεσμὸν ἀθλίῳ πατρί, πέδας τε χειροῖν καὶ ποδοῖν ξυνωρίδα.
ἐκτείνατ’ αὐτὸ καὶ κύκλῳ παρασταδὸν στέγαστρον ἀνδρὸς δείξαθ’, ὡς ἴδῃ πατήρ— οὐχ οὑμός, ἀλλ’ ὁ πάντ’ ἐποπτεύων τάδε Ἥλιος—ἄναγνα μητρὸς ἔργα τῆς ἐμῆς, ὡς ἂν παρῇ μοι μάρτυς ἐν δίκῃ ποτέ, ὡς τόνδ’ ἐγὼ μετῆλθον ἐνδίκως φόνον τὸν μητρός· Αἰγίσθου γὰρ οὐ λέγω μόρον· ἔχει γὰρ αἰσχυντῆρος, ὡς νόμος, δίκην.
ἥτις δ’ ἐπ’ ἀνδρὶ τοῦτ’ ἐμήσατο στύγος, ἐξ οὗ τέκνων ἤνεγχ’ ὑπὸ ζώνην βάρος, φίλον τέως, νῦν δ’ ἐχθρόν, ὡς φαίνει, κακόν— τί σοι δοκεῖ; μύραινά γ’ εἴτ’ ἔχιδν’ ἔφυ σήπειν θιγοῦσ’ ἂν μᾶλλον οὐ δεδηγμένον τόλμης ἕκατι κἀκδίκου φρονήματος; τί νιν προσείπω, κἂν τύχω μάλ’ εὐστομῶν; ἄγρευμα θηρός, ἢ νεκροῦ ποδένδυτον δροίτης κατασκήνωμα; δίκτυον μὲν οὖν, ἄρκυν τ’ ἂν εἴποις καὶ ποδιστῆρας πέπλους.
τοιοῦτον ἂν κτήσαιτο φιλήτης ἀνήρ, ξένων ἀπαιόλημα κἀργυροστερῆ βίον νομίζων, τῷδέ τ’ ἂν δολώματι πολλοὺς ἀναιρῶν πολλὰ θερμαίνοι φρένα.
τοιάδ’ ἐμοὶ ξύνοικος ἐν δόμοισι μὴ γένοιτ’· ὀλοίμην πρόσθεν ἐκ θεῶν ἄπαις.
αἰαῖ αἰαῖ μελέων ἔργων· στυγερῷ θανάτῳ διεπράχθης.
αἰαῖ, αἰαῖ,μίμνοντι δὲ καὶ πάθος ἀνθεῖ.
ἔδρασεν ἢ οὐκ ἔδρασε; μαρτυρεῖ δέ μοι φᾶρος τόδ’, ὡς ἔβαψεν Αἰγίσθου ξίφος.
φόνου δὲ κηκὶς ξὺν χρόνῳ ξυμβάλλεται, πολλὰς βαφὰς φθείρουσα τοῦ ποικίλματος.
νῦν αὐτὸν αἰνῶ, νῦν ἀποιμώζω παρών, πατροκτόνον θ’ ὕφασμα προσφωνῶν τόδε ἀλγῶ μὲν ἔργα καὶ πάθος γένος τε πᾶν, ἄζηλα νίκης τῆσδ’ ἔχων μιάσματα.
οὔτις μερόπων ἀσινῆ βίοτον διὰ πάντ’ ἔντιμος ἀμείψει.αἰαῖ, αἰαῖ, μόχθος δ’ ὁ μὲν αὐτίχ’, ὁ δ’ ἥξει.
ἀλλ’ ὡς ἂν εἰδῆτ’, οὐ γὰρ οἶδ’ ὅπη τελεῖ, ὥσπερ ξὺν ἵπποις ἡνιοστροφῶ δρόμου ἐξωτέρω· φέρουσι γὰρ νικώμενον φρένες δύσαρκτοι, πρὸς δὲ καρδίᾳ φόβος ᾄδειν ἑτοῖμος ἠδ’ ὑπορχεῖσθαι κότῳ.
ἕως δ’ ἔτ’ ἔμφρων εἰμί, κηρύσσω φίλοις, κτανεῖν τέ φημι μητέρ’ οὐκ ἄνευ δίκης, πατροκτόνον μίασμα καὶ θεῶν στύγος.
καὶ φίλτρα τόλμης τῆσδε πλειστηρίζομαι τὸν πυθόμαντιν Λοξίαν, χρήσαντ’ ἐμοὶ πράξαντα μὲν ταῦτ’ ἐκτὸς αἰτίας κακῆς εἶναι, παρέντα δ’—οὐκ ἐρῶ τὴν ζημίαν· τόξῳ γὰρ οὔτις πημάτων ἐφίξεται.
καὶ νῦν ὁρᾶτέ μ’, ὡς παρεσκευασμένος ξὺν τῷδε θαλλῷ καὶ στέφει προσίξομαι μεσόμφαλόν θ’ ἵδρυμα, Λοξίου πέδον, πυρός τε φέγγος ἄφθιτον κεκλημένον, φεύγων τόδ’ αἷμα κοινόν· οὐδ’ ἐφ’ ἑστίαν ἄλλην τραπέσθαι Λοξίας ἐφίετο.
τάδ’ ἐν χρόνῳ μοι πάντας Ἀργείους λέγω <μνήμῃ φυλάσσειν ὡς> ἐπορσύνθη κακά, καὶ μαρτυρεῖν μοι, Μενέλεως <ὅταν μόλῃ.> ἐγὼ δ’ ἀλήτης τῆσδε γῆς ἀπόξενος, ζῶν καὶ τεθνηκὼς τάσδε κληδόνας λιπών— ἀλλ’ εὖ γ’ ἔπραξας, μηδ’ ἐπιζευχθῇς στόμα φήμῃ πονηρᾷ μηδ’ ἐπιγλωσσῶ κακά.
ἠλευθέρωσας πᾶσαν Ἀργείων πόλιν, δυοῖν δρακόντοιν εὐπετῶς τεμὼν κάρα.
ἆ, ἆ,δμωαὶ γυναῖκες· αἵδε, Γοργόνων δίκην, φαιοχίτωνες καὶ πεπλεκτανημέναι πυκνοῖς δράκουσιν· οὐκέτ’ ἂν μείναιμ’ ἐγώ.
τίνες σε δόξαι, φίλτατ’ ἀνθρώπων πατρί, στροβοῦσιν; ἴσχε, μὴ φοβοῦ, νικῶν πολύ.
οὐκ εἰσὶ δόξαι τῶνδε πημάτων ἐμοί· σαφῶς γὰρ αἵδε μητρὸς ἔγκοτοι κύνες.
ποταίνιον γὰρ αἷμά σοι χεροῖν ἔτι· ἐκ τῶνδέ τοι ταραγμὸς ἐς φρένας πίτνει.
ἄναξ Ἄπολλον, αἵδε πληθύουσι δή, κἀξ ὀμμάτων στάζουσι νᾶμα δυσφιλές.
εἷς σοι καθαρμός· Λοξίας δὲ προσθιγὼν ἐλεύθερόν σε τῶνδε πημάτων κτίσει.
ὑμεῖς μὲν οὐχ ὁρᾶτε τάσδ’, ἐγὼ δ’ ὁρῶ· ἐλαύνομαι δὲ κοὐκέτ’ ἂν μείναιμ’ ἐγώ.
ἀλλ’ εὐτυχοίης, καί σ’ ἐποπτεύων πρόφρων θεὸς φυλάσσοι καιρίοισι συμφοραῖς.
ὅδε τοι μελάθροις τοῖς βασιλείοις τρίτος αὖ χειμὼν πνεύσας γονίας ἐτελέσθη.
παιδοβόροι μὲν πρῶτον ὑπῆρξαν μόχθοι τάλανες [τε Θυέστου]· δεύτερον ἀνδρὸς βασίλεια πάθη, λουτροδάικτος δ’ ὤλετ’ Ἀχαιῶν πολέμαρχος ἀνήρ· νῦν δ’ αὖ τρίτος ἦλθέ ποθεν σωτήρ— ἢ μόρον εἴπω; ποῖ δῆτα κρανεῖ, ποῖ καταλήξει μετακοιμισθὲν μένος ἄτης; Πρῶτον μὲν εὐχῇ τῇδε πρεσβεύω θεῶν τὴν πρωτόμαντιν Γαῖαν· ἐκ δὲ τῆς Θέμιν, ἣ δὴ τὸ μητρὸς δευτέρα τόδ’ ἕζετο μαντεῖον, ὡς λόγος τις· ἐν δὲ τῷ τρίτῳ λάχει, θελούσης, οὐδὲ πρὸς βίαν τινός, Τιτανὶς ἄλλη παῖς Χθονὸς καθέζετο, Φοίβη· δίδωσι δ’ ἣ γενέθλιον δόσιν Φοίβῳ· τὸ Φοίβης δ’ ὄνομ’ ἔχει παρώνυμον.
λιπὼν δὲ λίμνην Δηλίαν τε χοιράδα, κέλσας ἐπ’ ἀκτὰς ναυπόρους τὰς Παλλάδος, ἐς τήνδε γαῖαν ἦλθε Παρνησοῦ θ’ ἕδρας.
πέμπουσι δ’ αὐτὸν καὶ σεβίζουσιν μέγα κελευθοποιοὶ παῖδες Ἡφαίστου, χθόνα ἀνήμερον τιθέντες ἡμερωμένην.
μολόντα δ’ αὐτὸν κάρτα τιμαλφεῖ λεώς, Δελφός τε χώρας τῆσδε πρυμνήτης ἄναξ.
τέχνης δέ νιν Ζεὺς ἔνθεον κτίσας φρένα ἵζει τέταρτον τοῖσδε μάντιν ἐν θρόνοις· Διὸς προφήτης δ’ ἐστὶ Λοξίας πατρός.
τούτους ἐν εὐχαῖς φροιμιάζομαι θεούς.
Παλλὰς Προναία δ’ ἐν λόγοις πρεσβεύεται.
σέβω δὲ νύμφας, ἔνθα Κωρυκὶς πέτρα κοίλη, φίλορνις, δαιμόνων ἀναστροφή· Βρόμιος δ’ ἔχει τὸν χῶρον, οὐδ’ ἀμνημονῶ, ἐξ οὗτε Βάκχαις ἐστρατήγησεν θεός, λαγὼ δίκην Πενθεῖ καταρράψας μόρον· Πλειστοῦ τε πηγὰς καὶ Ποσειδῶνος κράτος καλοῦσα καὶ τέλειον ὕψιστον Δία, ἔπειτα μάντις εἰς θρόνους καθιζάνω.
καὶ νῦν τυχεῖν με τῶν πρὶν εἰσόδων μακρῷ ἄριστα δοῖεν· κεἰ πάρ’ Ἑλλήνων τινές, ἴτων πάλῳ λαχόντες, ὡς νομίζεται.
μαντεύομαι γὰρ ὡς ἂν ἡγῆται θεός.
ἦ δεινὰ λέξαι, δεινὰ δ’ ὀφθαλμοῖς δρακεῖν, πάλιν μ’ ἔπεμψεν ἐκ δόμων τῶν Λοξίου, ὡς μήτε σωκεῖν μήτε μ’ ἀκταίνειν στάσιν· τρέχω δὲ χερσίν, οὐ ποδωκείᾳ σκελῶν.
δείσασα γὰρ γραῦς οὐδέν, ἀντίπαις μὲν οὖν.
ἐγὼ μὲν ἕρπω πρὸς πολυστεφῆ μυχόν· ὁρῶ δ’ ἐπ’ ὀμφαλῷ μὲν ἄνδρα θεομυσῆ ἕδραν ἔχοντα προστρόπαιον, αἵματι στάζοντα χεῖρας καὶ νεοσπαδὲς ξίφος ἔχοντ’ ἐλαίας θ’ ὑψιγέννητον κλάδον, λήνει μεγίστῳ σωφρόνως ἐστεμμένον, ἀργῆτι μαλλῷ· τῇδε γὰρ τρανῶς ἐρῶ.
πρόσθεν δὲ τἀνδρὸς τοῦδε θαυμαστὸς λόχος εὕδει γυναικῶν ἐν θρόνοισιν ἥμενος.
οὔτοι γυναῖκας, ἀλλὰ Γοργόνας λέγω, οὐδ’ αὖτε Γοργείοισιν εἰκάσω τύποις.
εἶδόν ποτ’ ἤδη Φινέως γεγραμμένας δεῖπνον φερούσας· ἄπτεροί γε μὴν ἰδεῖν αὗται, μέλαιναι δ’, ἐς τὸ πᾶν βδελύκτροποι· ῥέγκουσι δ’ οὐ πλατοῖσι φυσιάμασιν· ἐκ δ’ ὀμμάτων λείβουσι δυσφιλῆ λίβα· καὶ κόσμος οὔτε πρὸς θεῶν ἀγάλματα φέρειν δίκαιος οὔτ’ ἐς ἀνθρώπων στέγας.
τὸ φῦλον οὐκ ὄπωπα τῆσδ’ ὁμιλίας οὐδ’ ἥτις αἶα τοῦτ’ ἐπεύχεται γένος τρέφουσ’ ἀνατεὶ μὴ μεταστένειν πόνον.
τἀντεῦθεν ἤδη τῶνδε δεσπότῃ δόμων αὐτῷ μελέσθω Λοξίᾳ μεγασθενεῖ.
ἰατρόμαντις δ’ ἐστὶ καὶ τερασκόπος καὶ τοῖσιν ἄλλοις δωμάτων καθάρσιος.
ἄναξ Ἄπολλον, οἶσθα μὲν τὸ μὴ ἀδικεῖν· ἐπεὶ δ’ ἐπίστᾳ, καὶ τὸ μὴ ἀμελεῖν μάθε.
σθένος δὲ ποιεῖν εὖ φερέγγυον τὸ σόν.
οὔτοι προδώσω· διὰ τέλους δέ σοι φύλαξ, ἐγγὺς παρεστὼς καὶ πρόσωθ’ ἀποστατῶν, ἐχθροῖσι τοῖς σοῖς οὐ γενήσομαι πέπων.
καὶ νῦν ἁλούσας τάσδε τὰς μάργους ὁρᾷς· ὕπνῳ πεσοῦσαι δ’ αἱ κατάπτυστοι κόραι, γραῖαι παλαιαὶ παῖδες, αἷς οὐ μείγνυται θεῶν τις οὐδ’ ἄνθρωπος οὐδὲ θήρ ποτε— κακῶν δ’ ἕκατι κἀγένοντ’, ἐπεὶ κακὸν σκότον νέμονται Τάρταρόν θ’ ὑπὸ χθονός, μισήματ’ ἀνδρῶν καὶ θεῶν Ὀλυμπίων.
ὅμως δὲ φεῦγε μηδὲ μαλθακὸς γένῃ.
ἐλῶσι γάρ σε καὶ δι’ ἠπείρου μακρᾶς βιβῶντ’ ἀν’ ἀεὶ τὴν πλανοστιβῆ χθόνα ὑπέρ τε πόντον καὶ περιρρύτας πόλεις.
καὶ μὴ πρόκαμνε τόνδε βουκολούμενος πόνον· μολὼν δὲ Παλλάδος ποτὶ πτόλιν ἵζου παλαιὸν ἄγκαθεν λαβὼν βρέτας.
κἀκεῖ δικαστὰς τῶνδε καὶ θελκτηρίους μύθους ἔχοντες μηχανὰς εὑρήσομεν, ὥστ’ ἐς τὸ πᾶν σε τῶνδ’ ἀπαλλάξαι πόνων.
καὶ γὰρ κτανεῖν σ’ ἔπεισα μητρῷον δέμας.
μέμνησο, μὴ φόβος σε νικάτω φρένας.
σὺ δ’, αὐτάδελφον αἷμα καὶ κοινοῦ πατρός, Ἑρμῆ, φύλασσε, κάρτα δ’ ὢν ἐπώνυμος πομπαῖος ἴσθι, τόνδε ποιμαίνων ἐμὸν ἱκέτην· σέβει τοι Ζεὺς τόδ’ ἐκνόμων σέβας ὁρμώμενον βροτοῖσιν εὐπόμπῳ τύχῃ.
εὕδοιτ’ ἄν, ὠή, καὶ καθευδουσῶν τί δεῖ; ἐγὼ δ’ ὑφ’ ὑμῶν ὧδ’ ἀπητιμασμένη ἄλλοισιν ἐν νεκροῖσιν—ὧν μὲν ἔκτανον ὄνειδος ἐν φθιτοῖσιν οὐκ ἐκλείπεται, αἰσχρῶς δ’ ἀλῶμαι· προυννέπω δ’ ὑμῖν ὅτι ἔχω μεγίστην αἰτίαν κείνων ὕπο· παθοῦσα δ’ οὕτω δεινὰ πρὸς τῶν φιλτάτων— οὐδεὶς ὑπέρ μου δαιμόνων μηνίεται, κατασφαγείσης πρὸς χερῶν μητροκτόνων.
ὅρα δὲ πληγὰς τάσδε καρδίᾳ σέθεν· εὕδουσα γὰρ φρὴν ὄμμασιν λαμπρύνεται, [ἐν ἡμέρᾳ δὲ μοῖρ’ ἀπρόσκοπος βροτῶν.] ἦ πολλὰ μὲν δὴ τῶν ἐμῶν ἐλείξατε· χοάς τ’ ἀοίνους, νηφάλια μειλίγματα, καὶ νυκτίσεμνα δεῖπν’ ἐπ’ ἐσχάρᾳ πυρὸς ἔθυον, ὥραν οὐδενὸς κοινὴν θεῶν.
καὶ πάντα ταῦτα λὰξ ὁρῶ πατούμενα.
ὁ δ’ ἐξαλύξας οἴχεται νεβροῦ δίκην, καὶ ταῦτα κούφως ἐκ μέσων ἀρκυστάτων.
ὤρουσεν ὑμῖν ἐγκατιλλώψας μέγα.
ἀκούσαθ’, ὡς ἔλεξα τῆς ἐμῆς πέρι ψυχῆς· φρονήσατ’, ὦ κατὰ χθονὸς θεαί.
ὄναρ γὰρ ὑμᾶς νῦν Κλυταιμήστρα καλῶ.
(μυγμός.) μύζοιτ’ ἄν, ἁνὴρ δ’ οἴχεται φεύγων πρόσω· † φίλοις γάρ εἰσιν οὐκ ἐμοῖς προσίκτορες.
(μυγμός.) ἄγαν ὑπνώσσεις κοὐ κατοικτίζεις πάθος· φονεὺς δ’ Ὀρέστης τῆσδε μητρὸς οἴχεται.
(ὠγμός.) ὤζεις, ὑπνώσσεις· οὐκ ἀναστήσῃ τάχος; τί σοι πέπρωται πρᾶγμα πλὴν τεύχειν κακά; (ὠγμός.) ὕπνος πόνος τε κύριοι συνωμόται δεινῆς δρακαίνης ἐξεκήραναν μένος.
(μυγμὸς διπλοῦς ὀξύς.) λαβὲ λαβὲ λαβὲ λαβὲ, φράζου.
ὄναρ διώκεις θῆρα, κλαγγαίνεις δ’ ἅπερ κύων μέριμναν οὔποτ’ ἐκλείπων πόνου.
τί δρᾷς; ἀνίστω, μή σε νικάτω πόνος, μηδ’ ἀγνοήσῃς πῆμα μαλθαχθεῖσ’ ὕπνῳ.
ἄλγησον ἧπαρ ἐνδίκοις ὀνείδεσιν· τοῖς σώφροσιν γὰρ ἀντίκεντρα γίγνεται.
σὺ δ’ αἱματηρὸν πνεῦμ’ ἐπουρίσασα τῷ, ἀτμῷ κατισχναίνουσα, νηδύος πυρί, ἕπου, μάραινε δευτέροις διώγμασιν.
ἔγειρ’, ἔγειρε καὶ σὺ τήνδ’, ἐγὼ δὲ σέ.
εὕδεις; ἀνίστω, κἀπολακτίσασ’ ὕπνον, ἰδώμεθ’ εἴ τι τοῦδε φροιμίου ματᾷ.
ἰοὺ ἰοὺ πόπαξ. ἐπάθομεν, φίλαι,  ( ἦ πολλὰ δὴ παθοῦσα καὶ μάτην ἐγώ.) ἐπάθομεν πάθος δυσαχές, ὦ πόποι, ἄφερτον κακόν.
ἐξ ἀρκύων πέπτωκεν, οἴχεται δ’ ὁ θήρ.
ὕπνῳ κρατηθεῖσ’ ἄγραν ὤλεσα.
ἰὼ παῖ Διός· ἐπίκλοπος πέλῃ,  ( νέος δὲ γραίας δαίμονας καθιππάσω.) τὸν ἱκέταν σέβων, ἄθεον ἄνδρα καὶ τοκεῦσιν πικρόν.
τὸν μητραλοίαν δ’ ἐξέκλεψας ὢν θεός.
τί τῶνδ’ ἐρεῖ τις δικαίως ἔχειν; ἐμοὶ δ’ ὄνειδος ἐξ ὀνειράτων μολὸν  ἔτυψεν δίκαν διφρηλάτου μεσολαβεῖ κέντρῳ, ὑπὸ φρένας, ὑπὸ λοβόν.
πάρεστι μαστίκτορος δαΐου δαμίου βαρὺ περίβαρυ τὸ κρύος ἔχειν.
τοιαῦτα δρῶσιν οἱ νεώτεροι θεοί,  κρατοῦντες τὸ πᾶν δίκας πλέον.
φονολιβῆ θρόνον, περὶ πόδα, περὶ κάρα— πάρεστι γᾶς ὀμφαλὸν προσδρακεῖν αἱμάτων βλοσυρὸν ἀρόμενον ἄγος ἔχειν.
ἐφεστίῳ δὲ μάντις ὢν μιάσματι  μυχὸν ἐχράνατ’ αὐτόσσυτος, αὐτόκλητος, παρὰ νόμον θεῶν βρότεα μὲν τίων, παλαιγενεῖς δὲ μοίρας φθίσας.
κἀμοί γε λυπρός, καὶ τὸν οὐκ ἐκλύσεται,  ὑπὸ δὲ γᾶν φυγὼν οὔ ποτ’ ἐλευθεροῦται.
ποτιτρόπαιος ὢν δ’ ἕτερον ἐν κάρᾳ μιάστορ’ εἶσιν οὗ πάσεται.
ἔξω, κελεύω, τῶνδε δωμάτων τάχος· χωρεῖτ’, ἀπαλλάσσεσθε μαντικῶν μυχῶν, μὴ καὶ λαβοῦσα πτηνὸν ἀργηστὴν ὄφιν, χρυσηλάτου θώμιγγος ἐξορμώμενον, ἀνῇς ὑπ’ ἄλγους μέλανα πλευμόνων ἀφρόν, ἐμοῦσα θρόμβους οὓς ἀφείλκυσας φόνου.
οὔτοι δόμοισι τοῖσδε χρίμπτεσθαι πρέπει· ἀλλ’ οὗ καρανιστῆρες ὀφθαλμωρύχοι δίκαι σφαγαί τε, σπέρματός τ’ ἀποφθορᾷ παίδων κακοῦται χλοῦνις, ἠδ’ ἀκρωνίαι λευσμοί τε, καὶ μύζουσιν οἰκτισμὸν πολὺν ὑπὸ ῥάχιν παγέντες. ἆρ’ ἀκούετε οἵας ἑορτῆς ἔστ’ ἀπόπτυστοι θεοῖς στέργηθρ’ ἔχουσαι; πᾶς δ’ ὑφηγεῖται τρόπος μορφῆς. λέοντος ἄντρον αἱματορρόφου οἰκεῖν τοιαύτας εἰκός, οὐ χρηστηρίοις ἐν τοῖσδε πλησίοισι τρίβεσθαι μύσος.
χωρεῖτ’ ἄνευ βοτῆρος αἰπολούμεναι.
ποίμνης τοιαύτης δ’ οὔτις εὐφιλὴς θεῶν.
ἄναξ Ἄπολλον, ἀντάκουσον ἐν μέρει.
αὐτὸς σὺ τούτων οὐ μεταίτιος πέλῃ, ἀλλ’ εἷς τὸ πᾶν ἔπραξας ὡς παναίτιος.
πῶς δή; τοσοῦτο μῆκος ἔκτεινον λόγου.
ἔχρησας ὥστε τὸν ξένον μητροκτονεῖν.
ἔχρησα ποινὰς τοῦ πατρὸς πρᾶξαι. τί μήν; κἄπειθ’ ὑπέστης αἵματος δέκτωρ νέου.
καὶ προστραπέσθαι τούσδ’ ἐπέστελλον δόμους.
καὶ τὰς προπομποὺς δῆτα τάσδε λοιδορεῖς; οὐ γὰρ δόμοισι τοῖσδε πρόσφοροι μολεῖν.
ἀλλ’ ἔστιν ἡμῖν τοῦτο προστεταγμένον— τίς ἥδε τιμή; κόμπασον γέρας καλόν.
τοὺς μητραλοίας ἐκ δόμων ἐλαύνομεν.
τί γὰρ γυναικὸς ἥτις ἄνδρα νοσφίσῃ; οὐκ ἂν γένοιθ’ ὅμαιμος αὐθέντης φόνος.
ἦ κάρτ’ ἄτιμα καὶ παρ’ οὐδὲν ἠργάσω Ἥρας τελείας καὶ Διὸς πιστώματα.
Κύπρις δ’ ἄτιμος τῷδ’ ἀπέρριπται λόγῳ, ὅθεν βροτοῖσι γίγνεται τὰ φίλτατα.
εὐνὴ γὰρ ἀνδρὶ καὶ γυναικὶ μόρσιμος ὅρκου ’στὶ μείζων τῇ δίκῃ φρουρουμένη.
εἰ τοῖσιν οὖν κτείνουσιν ἀλλήλους χαλᾷς τὸ μὴ τίνεσθαι μηδ’ ἐποπτεύειν κότῳ, οὔ φημ’ Ὀρέστην σ’ ἐνδίκως ἀνδρηλατεῖν.
τὰ μὲν γὰρ οἶδα κάρτα σ’ ἐνθυμουμένην, τὰ δ’ ἐμφανῶς πράσσουσιν ἡσυχαιτέραν.
δίκας δὲ Παλλὰς τῶνδ’ ἐποπτεύσει θεά.
τὸν ἄνδρ’ ἐκεῖνον οὔ τι μὴ λίπω ποτέ.
σὺ δ’ οὖν δίωκε καὶ πόνον πλείω τίθου.
τιμὰς σὺ μὴ ξύντεμνε τὰς ἐμὰς λόγῳ.
οὐδ’ ἂν δεχοίμην ὥστ’ ἔχειν τιμὰς σέθεν.
μέγας γὰρ ἔμπας πὰρ Διὸς θρόνοις λέγῃ· ἐγὼ δ’, ἄγει γὰρ αἷμα μητρῷον, δίκας μέτειμι τόνδε φῶτα κἀκκυνηγέσω.
ἐγὼ δ’ ἀρήξω τὸν ἱκέτην τ’ ἐρύσομαι· δεινὴ γὰρ ἐν βροτοῖσι κἀν θεοῖς πέλει τοῦ προστροπαίου μῆνις, εἰ προδῷ σφ’ ἑκών.
ἄνασσ’ Ἀθάνα, Λοξίου κελεύμασιν ἥκω, δέχου δὲ πρευμενῶς ἀλάστορα, οὐ προστρόπαιον οὐδ’ ἀφοίβαντον χέρα, ἀλλ’ ἀμβλὺν ἤδη προστετριμμένον τε πρὸς ἄλλοισιν οἴκοις καὶ πορεύμασιν βροτῶν.
ὅμοια χέρσον καὶ θάλασσαν ἐκπερῶν, σῴζων δ’ ἐφετμὰς Λοξίου χρηστηρίους, πρόσειμι δῶμα καὶ βρέτας τὸ σόν, θεά.
αὐτοῦ φυλάσσων ἀναμένω τέλος δίκης.
εἶἑν· τόδ’ ἐστὶ τἀνδρὸς ἐκφανὲς τέκμαρ, ἕπου δὲ μηνυτῆρος ἀφθέγκτου φραδαῖς.
τετραυματισμένον γὰρ ὡς κύων νεβρὸν πρὸς αἷμα καὶ σταλαγμὸν ἐκματεύομεν.
πολλοῖς δὲ μόχθοις ἀνδροκμῆσι φυσιᾷ σπλάγχνον· χθονὸς γὰρ πᾶς πεποίμανται τόπος, ὑπέρ τε πόντον ἀπτέροις πωτήμασιν ἦλθον διώκουσ’, οὐδὲν ὑστέρα νεώς.
καὶ νῦν ὅδ’ ἐνθάδ’ ἐστί που καταπτακών.
ὀσμὴ βροτείων αἱμάτων με προσγελᾷ.
ὅρα ὅρα μάλ’ αὖ· λεύσσετε πάντα, μὴ λάθῃ φύγδα βὰς [ὁ] ματροφόνος ἀτίτας.
ὅδ’ αὐτός· [οὖν] ἀλκὰν ἔχων περὶ βρέτει πλεχθεὶς θεᾶς ἀμβρότου ὑπόδικος θέλει γενέσθαι χρεῶν.
τὸ δ’ οὐ πάρεστιν· αἷμα μητρῷον χαμαὶ δυσαγκόμιστον, παπαῖ· τὸ διερὸν πέδοι χύμενον οἴχεται.
ἀλλ’ ἀντιδοῦναι δεῖ σ’ ἀπὸ ζῶντος ῥοφεῖν ἐρυθρὸν ἐκ μελέων πέλανον· ἀπὸ δὲ σοῦ βοσκὰν φεροίμαν πώματος δυσπότου.
καὶ ζῶντά σ’ ἰσχνάνασ’ ἀπάξομαι κάτω, <ἵν’> ἀντιποίνους τίνῃς ματροφόντας δύας.
ὄψῃ δὲ κεἴ τις ἄλλος ἤλιτεν βροτῶν ἢ θεὸν ἢ ξένον τιν’ ἀσεβῶν ἢ τοκέας φίλους, ἔχονθ’ ἕκαστον τῆς δίκης ἐπάξια.
μέγας γὰρ Ἅιδης ἐστὶν εὔθυνος βροτῶν ἔνερθε χθονός, δελτογράφῳ δὲ πάντ’ ἐπωπᾷ φρενί.
ἐγὼ διδαχθεὶς ἐν κακοῖς ἐπίσταμαι πολλοὺς καθαρμούς, καὶ λέγειν ὅπου δίκη σιγᾶν θ’ ὁμοίως· ἐν δὲ τῷδε πράγματι φωνεῖν ἐτάχθην πρὸς σοφοῦ διδασκάλου· βρίζει γὰρ αἷμα καὶ μαραίνεται χερός, μητροκτόνον μίασμα δ’ ἔκπλυτον πέλει.
ποταίνιον γὰρ ὂν πρὸς ἑστίᾳ θεοῦ Φοίβου καθαρμοῖς ἠλάθη χοιροκτόνοις.
πολὺς δέ μοι γένοιτ’ ἂν ἐξ ἀρχῆς λόγος, ὅσοις προσῆλθον ἀβλαβεῖ ξυνουσίᾳ.
[χρόνος καθαίρει πάντα γηράσκων ὁμοῦ.] καὶ νῦν ἀφ’ ἁγνοῦ στόματος εὐφήμως καλῶ χώρας ἄνασσαν τῆσδ’ Ἀθηναίαν ἐμοὶ μολεῖν ἀρωγόν· κτήσεται δ’ ἄνευ δορὸς αὐτόν τε καὶ γῆν καὶ τὸν Ἀργεῖον λεὼν πιστὸν δικαίως ἐς τὸ πᾶν τε σύμμαχον.
ἀλλ’ εἴτε χώρας ἐν τόποις Λιβυστικῆς, Τρίτωνος ἀμφὶ χεῦμα γενεθλίου πόρου, τίθησιν ὀρθὸν ἢ κατηρεφῆ πόδα, φίλοις ἀρήγουσ’, εἴτε Φλεγραίαν πλάκα θρασὺς ταγοῦχος ὡς ἀνὴρ ἐπισκοπεῖ, ἔλθοι—κλύει δὲ καὶ πρόσωθεν ὢν θεός— ὅπως γένοιτο τῶνδ’ ἐμοὶ λυτήριος.
οὔτοι σ’ Ἀπόλλων οὐδ’ Ἀθηναίας σθένος ῥύσαιτ’ ἂν ὥστε μὴ οὐ παρημελημένον ἔρρειν, τὸ χαίρειν μὴ μαθόνθ’ ὅπου φρενῶν, ἀναίματον, βόσκημα δαιμόνων, σκιάν.
οὐδ’ ἀντιφωνεῖς, ἀλλ’ ἀποπτύεις λόγους ἐμοὶ τραφείς τε καὶ καθιερωμένος; καὶ ζῶν με δαίσεις οὐδὲ πρὸς βωμῷ σφαγείς· ὕμνον δ’ ἀκούσῃ τόνδε δέσμιον σέθεν.
ἄγε δὴ καὶ χορὸν ἅψωμεν, ἐπεὶ μοῦσαν στυγερὰν ἀποφαίνεσθαι δεδόκηκεν, λέξαι τε λάχη τὰ κατ’ ἀνθρώπους ὡς ἐπινωμᾷ στάσις ἁμά.
εὐθυδίκαιοι δ’ οἰόμεθ’ εἶναι· τὸν μὲν καθαρὰς χεῖρας προνέμοντ’ οὔτις ἐφέρπει μῆνις ἀφ’ ἡμῶν, ἀσινὴς δ’ αἰῶνα διοιχνεῖ· ὅστις δ’ ἀλιτὼν ὥσπερ ὅδ’ ἁνὴρ χεῖρας φονίας ἐπικρύπτει, μάρτυρες ὀρθαὶ τοῖσι θανοῦσιν παραγιγνόμεναι πράκτορες αἵματος αὐτῷ τελέως ἐφάνημεν.
μᾶτερ ἅ μ’ ἔτικτες, ὦ  μᾶτερ Νύξ, ἀλαοῖσι
 καὶ δεδορκόσιν ποινάν, κλῦθ’. ὁ Λατοῦς γὰρ ἶ- νίς μ’ ἄτιμον τίθησιν τόνδ’ ἀφαιρούμενος πτῶκα, ματρῷον ἅγ- νισμα κύριον φόνου.
ἐπὶ δὲ τῷ τεθυμένῳ  τόδε μέλος, παρακοπά, παραφορὰ φρενοδαλής, ὕμνος ἐξ Ἐρινύων, δέσμιος φρενῶν, ἀφόρ- μικτος, αὑονὰ βροτοῖς.
τοῦτο γὰρ λάχος διαν- ταία Μοῖρ’ ἐπέ- κλωσεν ἐμπέδως ἔχειν, θνατῶν τοῖσιν αὐτουργίαι ξυμπέσωσιν μάταιοι, τοῖς ὁμαρτεῖν, ὄφρ’ ἂν γᾶν ὑπέλθῃ· θανὼν δ’ οὐκ ἄγαν ἐλεύθερος.
ἐπὶ δὲ τῷ τεθυμένῳ  τόδε μέλος, παρακοπά, παραφορὰ φρενοδαλής, ὕμνος ἐξ Ἐρινύων, δέσμιος φρενῶν, ἀφόρ- μικτος, αὑονὰ βροτοῖς.
γιγνομέναισι λάχη τάδε φαμὶ κεκράνθαι,  ἀθανάτων δ’ ἀπέχειν χέρας, οὐδέ τις ἐστὶ συνδαίτωρ μετάκοινος, παλλεύκων δὲ πέπλων † ἄμοιρος ἄκληρος ἐτύχθην.
.   .    .    .    .    .
δωμάτων γὰρ εἱλόμαν ἀνατροπάς, ὅταν Ἄρης τιθασὸς ὢν φίλον ἕλῃ, ἐπὶ τόν, ὤ, διόμεναι κρατερὸν ὄνθ’ ὁμοΐως μαυροῦμεν ὑφ’ αἵματος νέου.
† σπεύδομεν αἵδ’ ἀφελεῖν τινὰ τᾶσδε μερί- μνας † θεῶν δ’ ἀτέλειαν ἐμαῖσι λιταῖς ἐπικραίνειν, μηδ’ εἰς ἄγκρισιν ἐλθεῖν.
Ζεὺς δ’ αἱμοσταγὲς ἀξιόμισον ἔθνος τόδε λέσχας ἇς ἀπηξιώσατο.
<δωμάτων γὰρ εἱλόμανἀνατροπάς· ὅταν Ἄρηςτιθασὸς ὢν φίλον ἕλῃ,ἐπὶ τόν, ὤ, διόμεναικρατερὸν ὄνθ’ ὁμοΐωςμαυροῦμεν ὑφ’ αἵματος νέου.> δόξαι δ’ ἀνδρῶν καὶ μάλ’ ὑπ’ αἰθέρι σεμναὶ  τακόμεναι κατὰ γᾶς μινύθουσιν ἄτιμοι ἁμετέραις ἐφόδοις μελανείμοσιν, ὀρχη- σμοῖς τ’ ἐπιφθόνοις ποδός.
μάλα γὰρ οὖν ἁλομένα ἀνέκαθεν βαρυπετῆ καταφέρω ποδὸς ἀκμάν, σφαλερὰ <καὶ> τανυδρόμοις κῶλα, δύσφορον ἄταν.
πίπτων δ’ οὐκ οἶδεν τόδ’ ὑπ’ ἄφρονι λύμᾳ·  τοῖον ἐπὶ κνέφας ἀνδρὶ μύσους πεπόταται, καὶ δνοφεράν τιν’ ἀχλὺν κατὰ δώματος αὐδᾶ- ται πολύστονος φάτις.
<μάλα γὰρ οὖν ἁλομένα ἀνέκαθεν βαρυπετῆκαταφέρω ποδὸς ἀκμάν,σφαλερὰ καὶ τανυδρόμοιςκῶλα, δύσφορον ἄταν.> μένει γάρ· εὐμήχανοι δὲ καὶ τέλειοι κακῶντε μνήμονες, σεμναὶ καὶ δυσπαρήγοροι βροτοῖς, ἄτιμ’ ἀτίετα διόμεναι λάχη θεῶν διχοστατοῦντ’ἀνηλίῳ λάμπᾳ, δυσοδοπαίπαλα δερκομένοισι καὶ δυσομμάτοις ὁμῶς.
τίς οὖν τάδ’ οὐχ ἅζεταί  τε καὶ δέδοικεν βροτῶν, ἐμοῦ κλύων θεσμὸν τὸν μοιρόκραντον ἐκ θεῶν δοθέντα τέλεον; ἔτι δέ μοι <μένει> γέρας παλαιόν, οὐδ’ἀτιμίας κύρω, καίπερ ὑπὸ χθόνα τάξιν ἔχουσα καὶ δυσήλιον κνέφας.
ΑΘΗΝΑπρόσωθεν ἐξήκουσα κληδόνος βοὴν ἀπὸ Σκαμάνδρου, γῆν καταφθατουμένη, ἣν δῆτ’ Ἀχαιῶν ἄκτορές τε καὶ πρόμοι, τῶν αἰχμαλώτων χρημάτων λάχος μέγα, ἔνειμαν αὐτόπρεμνον ἐς τὸ πᾶν ἐμοί, ἐξαίρετον δώρημα Θησέως τόκοις· ἔνθεν διώκουσ’ ἦλθον ἄτρυτον πόδα, πτερῶν ἄτερ ῥοιβδοῦσα κόλπον αἰγίδος.
[πώλοις ἀκμαίοις τόνδ’ ἐπιζεύξασ’ ὄχον.] καινὴν δ’ ὁρῶσα τήνδ’ ὁμιλίαν χθονὸς ταρβῶ μὲν οὐδέν, θαῦμα δ’ ὄμμασιν πάρα.
τίνες ποτ’ ἐστέ; πᾶσι δ’ ἐς κοινὸν λέγω, βρέτας τε τοὐμὸν τῷδ’ ἐφημένῳ ξένῳ· ὑμᾶς δ’ ὁμοίας οὐδενὶ σπαρτῶν γένει, οὔτ’ ἐν θεαῖσι πρὸς θεῶν ὁρωμένας οὔτ’ οὖν βροτείοις ἐμφερεῖς μορφώμασι— λέγειν δ’ ἄμομφον ὄντα τοὺς πέλας κακῶς πρόσω δικαίων ἠδ’ ἀποστατεῖ θέμις.
πεύσῃ τὰ πάντα συντόμως, Διὸς κόρη.
ἡμεῖς γάρ ἐσμεν Νυκτὸς αἰανῆ τέκνα, Ἀραὶ δ’ ἐν οἴκοις γῆς ὑπαὶ κεκλήμεθα.
γένος μὲν οἶδα κληδόνας τ’ ἐπωνύμους.
τιμάς γε μὲν δὴ τὰς ἐμὰς πεύσῃ τάχα.
μάθοιμ’ ἄν, εἰ λέγοι τις ἐμφανῆ λόγον.
βροτοκτονοῦντας ἐκ δόμων ἐλαύνομεν.
καὶ τῷ κτανόντι ποῦ τὸ τέρμα τῆς φυγῆς; ὅπου τὸ χαίρειν μηδαμοῦ νομίζεται.
ἦ καὶ τοιαύτας τῷδ’ ἐπιρροιζεῖς φυγάς; φονεὺς γὰρ εἶναι μητρὸς ἠξιώσατο.
ἄλλης ἀνάγκης οὔτινος τρέων κότον; ποῦ γὰρ τοσοῦτο κέντρον ὡς μητροκτονεῖν; δυοῖν παρόντοιν ἥμισυς λόγου πάρα.
ἀλλ’ ὅρκον οὐ δέξαιτ’ ἄν, οὐ δοῦναι θέλει.
κλύειν δικαίως μᾶλλον ἢ πρᾶξαι θέλεις.
πῶς δή; δίδαξον· τῶν σοφῶν γὰρ οὐ πένῃ.
ὅρκοις τὰ μὴ δίκαια μὴ νικᾶν λέγω.
ἀλλ’ ἐξέλεγχε, κρῖνε δ’ εὐθεῖαν δίκην.
ἦ κἀπ’ ἐμοὶ τρέποιτ’ ἂν αἰτίας τέλος; πῶς δ’ οὔ; σέβουσαί γ’ ἀξίαν κἀπ’ ἀξίων.
τί πρὸς τάδ’ εἰπεῖν, ὦ ξέν’, ἐν μέρει θέλεις; λέξας δὲ χώραν καὶ γένος καὶ ξυμφορὰς τὰς σάς, ἔπειτα τόνδ’ ἀμυναθοῦ ψόγον, εἴπερ πεποιθὼς τῇ δίκῃ βρέτας τόδε ἧσαι φυλάσσων ἑστίας ἐμῆς πέλας, σεμνὸς προσίκτωρ ἐν τρόποις Ἰξίονος.
τούτοις ἀμείβου πᾶσιν εὐμαθές τί μοι.
ἄνασσ’ Ἀθάνα, πρῶτον ἐκ τῶν ὑστάτων τῶν σῶν ἐπῶν μέλημ’ ἀφαιρήσω μέγα.
οὐκ εἰμὶ προστρόπαιος, οὐδ’ ἔχων μύσος πρὸς χειρὶ τἠμῇ τὸ σὸν ἐφεζόμην βρέτας.
τεκμήριον δὲ τῶνδέ σοι λέξω μέγα· ἄφθογγον εἶναι τὸν παλαμναῖον νόμος, ἔστ’ ἂν πρὸς ἀνδρὸς αἵματος καθαρσίου σφαγαὶ καθαιμάξωσι νεοθήλου βοτοῦ.
πάλαι πρὸς ἄλλοις ταῦτ’ ἀφιερώμεθα οἴκοισι, καὶ βοτοῖσι καὶ ῥυτοῖς πόροις.
ταύτην μὲν οὕτω φροντίδ’ ἐκποδὼν λέγω.
γένος δὲ τοὐμὸν ὡς ἔχει πεύσῃ τάχα.
Ἀργεῖός εἰμι, πατέρα δ’ ἱστορεῖς καλῶς, Ἀγαμέμνον’, ἀνδρῶν ναυβατῶν ἁρμόστορα· ξὺν ᾧ σὺ Τροίαν ἄπολιν Ἰλίου πόλιν ἔθηκας. ἔφθιθ’ οὗτος οὐ καλῶς, μολὼν εἰς οἶκον· ἀλλά νιν κελαινόφρων ἐμὴ μήτηρ κατέκτα, ποικίλοις ἀγρεύμασι κρύψασ’, ἃ λουτρῶν ἐξεμαρτύρει φόνον.
κἀγὼ κατελθών, τὸν πρὸ τοῦ φεύγων χρόνον, ἔκτεινα τὴν τεκοῦσαν, οὐκ ἀρνήσομαι, ἀντικτόνοις ποιναῖσι φιλτάτου πατρός.
καὶ τῶνδε κοινῇ Λοξίας μεταίτιος, ἄλγη προφωνῶν ἀντίκεντρα καρδίᾳ, εἰ μή τι τῶνδ’ ἔρξοιμι τοὺς ἐπαιτίους.
σὺ δ’ εἰ δικαίως εἴτε μὴ κρῖνον δίκην· πράξας γὰρ ἐν σοὶ πανταχῇ τάδ’ αἰνέσω.
τὸ πρᾶγμα μεῖζον ἤ τις οἴεται τόδε βροτοῖς δικάζειν· οὐδὲ μὴν ἐμοὶ θέμις φόνου διαιρεῖν ὀξυμηνίτου δίκας· ἄλλως τε καὶ σὺ μὲν κατηρτυκὼς νόμῳ ἱκέτης προσῆλθες καθαρὸς ἀβλαβὴς δόμοις.
ὅμως δ’ ἄμομφον ὄντα σ’ αἱροῦμαι πόλει.
αὗται δ’ ἔχουσι μοῖραν οὐκ εὐπέμπελον, καὶ μὴ τυχοῦσαι πράγματος νικηφόρου— χωρεῖ μεταῦθις ἰὸς ἐκ φρονημάτων, πέδοι πεσὼν ἄφερτος αἰανὴς νόσος.
τοιαῦτα μὲν τάδ’ ἐστίν· ἀμφότερα, μένειν πέμπειν τε, † δυσπήματ’ ἀμηχάνως ἐμοί. † ἐπεὶ δὲ πρᾶγμα δεῦρ’ ἐπέσκηψεν τόδε,.    .    .    .    .    .
φόνων δικαστὰς ὁρκίων αἰδουμένους θεσμόν, τὸν εἰς ἅπαντ’ ἐγὼ θήσω χρόνον.
ὑμεῖς δὲ μαρτύριά τε καὶ τεκμήρια καλεῖσθ’, ἀρωγὰ τῆς δίκης ὀρθώματα.
κρίνασα δ’ ἀστῶν τῶν ἐμῶν τὰ βέλτατα ἥξω, διαιρεῖν τοῦτο πρᾶγμ’ ἐτητύμως.
ὅρκων περῶντας μηδὲν ἔκδικον φρεσίν.
νῦν καταστροφαὶ νέων  θεσμίων, εἰ κρατή- σει δίκα <τε> καὶ βλάβα τοῦδε μητροκτόνου.
πάντας ἤδη τόδ’ ἔργον εὐχερεί- ᾳ συναρμόσει βροτούς.
πολλὰ δ’ ἔτυμα παιδότρωτα πάθεα προσμένει τοκεῦ- σιν μεταῦθις ἐν χρόνῳ.
οὐδὲ γὰρ βροτοσκόπων  μαινάδων τῶνδ’ ἐφέρ- ψει κότος τις ἐργμάτων· πάντ’ ἐφήσω μόρον.
πεύσεται δ’ ἄλλος ἄλλοθεν, προφω- νῶν τὰ τῶν πέλας κακά, λῆξιν ὑπόδοσίν τε μόχθων, ἄκεά τ’ οὐ βέβαια τλά- μων [δέ τις] μάταν παρηγορεῖ.
μηδέ τις κικλῃσκέτω  ξυμφορᾷ τετυμμένος, τοῦτ’ ἔπος θροούμενος, Ὦ Δίκα, ὦ θρόνοι τ’ Ἐρινύων.
ταῦτά τις τάχ’ ἂν πατὴρ ἢ τεκοῦσα νεοπαθὴς οἶκτον οἰκτίσαιτ’, ἐπει- δὴ πίτνει δόμος δίκας.
ἔσθ’ ὅπου τὸ δεινὸν εὖ  καὶ φρενῶν ἐπίσκοπον δεῖ μένειν καθήμενον· ξυμφέρει σωφρονεῖν ὑπὸ στένει.
τίς δὲ μηδὲν ἐν φάει καρδίας ἀνὴρ τρέμων ἢ πόλις βροτῶν ὁμοί- ως ἔτ’ ἂν σέβοι δίκαν; μήτ’ ἄναρκτον βίον  μήτε δεσποτούμενον αἰνέσῃς.
παντὶ μέσῳ τὸ κράτος θεὸς ὤπασεν, ἄλλ’ ἄλλᾳ δ’ ἐφορεύει.
ξύμμετρον δ’ ἔπος λέγω, δυσσεβίας μὲν ὕβρις τέκος ὡς ἐτύμως· ἐκ δ’ ὑγιείας φρενῶν ὁ πᾶσιν φίλος καὶ πολύευκτος ὄλβος.
ἐς τὸ πᾶν [δέ] σοι λέγω,  βωμὸν αἴδεσαι δίκας· μηδέ νιν κέρδος ἰδὼν ἀθέῳ ποδὶ λὰξ ἀτίσῃς, ποινὰ γὰρ ἐπέσται.
κύριον μένει τέλος.
πρὸς τάδε τις τοκέων σέβας εὖ προτίων καὶ ξενοτίμους ἐπιστροφὰς δωμάτων αἰδόμενός τις ἔστω.
ἐκ τῶνδ’ ἀνάγκας ἄτερ δίκαιος ὢν  οὐκ ἄνολβος ἔσται· πανώλεθρος <δ’> οὔποτ’ ἂν γένοιτο.
τὸν ἀντίτολμον δέ φαμι παρβάδαν <ἄγον>τα πολλὰ παντόφυρτ’ ἄνευ δίκας βιαίως ξὺν χρόνῳ καθήσειν λαῖφος, ὅταν λάβῃ πόνος θραυομένας κεραίας.
καλεῖ δ’ ἀκούοντας οὐδὲν <ἐν> μέσᾳ  δυσπαλεῖ τε δίνᾳ· γελᾷ δὲ δαίμων ἐπ’ ἀνδρὶ θερμῷ, τὸν οὔποτ’ αὐχοῦντ’ ἰδὼν ἀμηχάνοις δύαις λαπαδνὸν οὐδ’ ὑπερθέοντ’ ἄκραν· δι’ αἰῶνος δὲ τὸν πρὶν ὄλβον ἕρματι προσβαλὼν δίκας ὤλετ’ ἄκλαυστος, ᾆστος.
κήρυσσε, κῆρυξ, καὶ στρατὸν κατειργαθοῦ, † ἥ τ’ οὖν διάτορος † Τυρσηνικὴ σάλπιγξ βροτείου πνεύματος πληρουμένη ὑπέρτονον γήρυμα φαινέτω στρατῷ.
πληρουμένου γὰρ τοῦδε βουλευτηρίου σιγᾶν ἀρήγει καὶ μαθεῖν θεσμοὺς ἐμοὺς πόλιν τε πᾶσαν ἐς τὸν αἰανῆ χρόνον καὶ τώδ’ ὅπως ἂν εὖ καταγνωσθῇ δίκη.
ἄναξ Ἄπολλον, ὧν ἔχεις αὐτὸς κράτει.
τί τοῦδε σοὶ μέτεστι πράγματος λέγε.
καὶ μαρτυρήσων ἦλθον—ἔστι γὰρ νόμῳ ἱκέτης ὅδ’ ἁνὴρ καὶ δόμων ἐφέστιος ἐμῶν, φόνου δὲ τῷδ’ ἐγὼ καθάρσιος— καὶ ξυνδικήσων αὐτός· αἰτίαν δ’ ἔχω τῆς τοῦδε μητρὸς τοῦ φόνου. σὺ δ’ εἴσαγε ὅπως <τ’> ἐπίστᾳ τήνδε κύρωσον δίκην.
ὑμῶν ὁ μῦθος, εἰσάγω δὲ τὴν δίκην.
ὁ γὰρ διώκων πρότερος ἐξ ἀρχῆς λέγων γένοιτ’ ἂν ὀρθῶς πράγματος διδάσκαλος.
πολλαὶ μέν ἐσμεν, λέξομεν δὲ συντόμως.
ἔπος δ’ ἀμείβου πρὸς ἔπος ἐν μέρει τιθείς.
τὴν μητέρ’ εἰπὲ πρῶτον εἰ κατέκτονας.
ἔκτεινα· τούτου δ’ οὔτις ἄρνησις πέλει.
ἓν μὲν τόδ’ ἤδη τῶν τριῶν παλαισμάτων.
οὐ κειμένῳ πω τόνδε κομπάζεις λόγον.
εἰπεῖν γε μέντοι δεῖ σ’ ὅπως κατέκτανες.
λέγω· ξιφουλκῷ χειρὶ πρὸς δέρην τεμών.
πρὸς τοῦ δ’ ἐπείσθης καὶ τίνος βουλεύμασιν; τοῖς τοῦδε θεσφάτοισι· μαρτυρεῖ δέ μοι.
ὁ μάντις ἐξηγεῖτό σοι μητροκτονεῖν; καὶ δεῦρό γ’ ἀεὶ τὴν τύχην οὐ μέμφομαι.
ἀλλ’ εἴ σε μάρψει ψῆφος, ἄλλ’ ἐρεῖς τάχα.
πέποιθ’· ἀρωγὰς [δ’] ἐκ τάφου πέμπει πατήρ.
νεκροῖσί νυν πέπισθι μητέρα κτανών.
δυοῖν γὰρ εἶχε προσβολὰς μιασμάτων.
πῶς δή; δίδαξον τοὺς δικάζοντας τάδε.
ἀνδροκτονοῦσα πατέρ’ ἐμὸν κατέκτανε.
† τοιγὰρ σὺ μὲν ζῇς, ἡ δ’ ἐλευθέρα φόνου.
τί δ’ οὐκ ἐκείνην ζῶσαν ἤλαυνες φυγῇ; οὐκ ἦν ὅμαιμος φωτὸς ὃν κατέκτανεν.
ἐγὼ δὲ μητρὸς τῆς ἐμῆς ἐν αἵματι; πῶς γάρ σ’ ἔθρεψεν ἐντός, ὦ μιαιφόνε, ζώνης; ἀπεύχῃ μητρὸς αἷμα φίλτατον; ἤδη σὺ μαρτύρησον, ἐξηγοῦ δέ μοι, Ἄπολλον, εἴ σφε σὺν δίκῃ κατέκτανον.
δρᾶσαι γάρ, ὥσπερ ἔστιν, οὐκ ἀρνούμεθα· ἀλλ’ εἰ δικαίως εἴτε μὴ τῇ σῇ φρενὶ δοκεῖ, τόδ’ αἷμα κρῖνον, ὡς τούτοις φράσω.
λέξω πρὸς ὑμᾶς, τόνδ’ Ἀθηναίας μέγαν θεσμόν,δικαίως, μάντις ὢν δ’ οὐ ψεύσομαι.
οὐπώποτ’ εἶπον μαντικοῖσιν ἐν θρόνοις, οὐκ ἀνδρός, οὐ γυναικός, οὐ πόλεως πέρι, ὃ μὴ κελεύσαι Ζεὺς Ὀλυμπίων πατήρ.
τὸ μὲν δίκαιον τοῦθ’ ὅσον σθένει μαθεῖν, βουλῇ πιφαύσκω δ’ ὔμμ’ ἐπισπέσθαι πατρός.
ὅρκος γὰρ οὔτι Ζηνὸς ἰσχύει πλέον.
Ζεύς, ὡς λέγεις σύ, τόνδε χρησμὸν ὤπασε, φράζειν Ὀρέστῃ τῷδε, τὸν πατρὸς φόνον πράξαντα μητρὸς μηδαμοῦ τιμὰς νέμειν; οὐ γάρ τι ταὐτὸν ἄνδρα γενναῖον θανεῖν διοσδότοις σκήπτροισι τιμαλφούμενον, καὶ ταῦτα πρὸς γυναικός, οὔ τι θουρίοις τόξοις ἑκηβόλοισιν, ὥστ’ Ἀμαζόνος, ἀλλ’ ὡς ἀκούσῃ, Παλλάς, οἵ τ’ ἐφήμενοι ψήφῳ διαιρεῖν τοῦδε πράγματος πέρι.
ἀπὸ στρατείας γάρ νιν, ἠμποληκότα τὰ πλεῖστ’ ἄμεινον, εὔφροσιν δεδεγμένη.    .    .    .    .    .    .    .
δροίτῃ περῶντι λουτρὰ κἀπὶ τέρματι φᾶρος περεσκήνωσεν, ἐν δ’ ἀτέρμονι κόπτει πεδήσασ’ ἄνδρα δαιδάλῳ πέπλῳ.
ἀνδρὸς μὲν ὑμῖν οὗτος εἴρηται μόρος τοῦ παντοσέμνου, τοῦ στρατηλάτου νεῶν.
† ταύτην τοιαύτην εἶπον, ὡς δηχθῇ λεώς, ὅσπερ τέτακται τήνδε κυρῶσαι δίκην.
πατρὸς προτιμᾷ Ζεὺς μόρον τῷ σῷ λόγῳ· αὐτὸς δ’ ἔδησε πατέρα πρεσβύτην Κρόνον.
πῶς ταῦτα τούτοις οὐκ ἐναντίως λέγεις; ὑμᾶς δ’ ἀκούειν ταῦτ’ ἐγὼ μαρτύρομαι.
ὦ παντομισῆ κνώδαλα, στύγη θεῶν, πέδας μὲν ἂν λύσειεν, ἔστι τοῦδ’ ἄκος, καὶ κάρτα πολλὴ μηχανὴ λυτήριος· ἀνδρὸς δ’ ἐπειδὰν αἷμ’ ἀνασπάσῃ κόνις ἅπαξ θανόντος, οὔτις ἔστ’ ἀνάστασις.
τούτων ἐπῳδὰς οὐκ ἐποίησεν πατὴρ οὑμός, τὰ δ’ ἄλλα πάντ’ ἄνω τε καὶ κάτω στρέφων τίθησιν οὐδὲν ἀσθμαίνων μένει.
πῶς γὰρ τὸ φεύγειν τοῦδ’ ὑπερδικεῖς ὅρα· τὸ μητρὸς αἷμ’ ὅμαιμον ἐκχέας πέδοι ἔπειτ’ ἐν Ἄργει δώματ’ οἰκήσει πατρός; ποίοισι βωμοῖς χρώμενος τοῖς δημίοις; ποία δὲ χέρνιψ φρατέρων προσδέξεται; καὶ τοῦτο λέξω, καὶ μάθ’ ὡς ὀρθῶς ἐρῶ.
οὐκ ἔστι μήτηρ ἡ κεκλημένη τέκνου τοκεύς, τροφὸς δὲ κύματος νεοσπόρου· τίκτει δ’ ὁ θρῴσκων, ἡ δ’ ἅπερ ξένῳ ξένη ἔσωσεν ἔρνος, οἷσι μὴ βλάψῃ θεός.
τεκμήριον δὲ τοῦδέ σοι δείξω λόγου· πατὴρ μὲν ἂν γείναιτ’ ἄνευ μητρός· πέλας μάρτυς πάρεστι παῖς Ὀλυμπίου Διός,.    .    .    .    .    .    .    .
οὐδ’ ἐν σκότοισι νηδύος τεθραμμένη, ἀλλ’ οἷον ἔρνος οὔτις ἂν τέκοι θεά.
ἐγὼ δέ, Παλλάς, τἄλλα θ’ ὡς ἐπίσταμαι, τὸ σὸν πόλισμα καὶ στρατὸν τεύξω μέγαν, καὶ τόνδ’ ἔπεμψα σῶν δόμων ἐφέστιον, ὅπως γένοιτο πίστις ἐς τὸ πᾶν χρόνου καὶ τόνδ’ ἐπικτήσαιο σύμμαχον, θεά, καὶ τοὺς ἔπειτα, καὶ τάδ’ αἰανῶς μένοι στέργειν τὰ πιστὰ τῶνδε τοὺς ἐπισπόρους.
ἤδη κελεύω τούσδ’ ἀπὸ γνώμης φέρειν ψῆφον δικαίαν, ὡς ἅλις λελεγμένων; ἡμῖν μὲν ἤδη πᾶν τετόξευται βέλος.
μένω δ’ ἀκοῦσαι πῶς ἀγὼν κριθήσεται.
τί γάρ; πρὸς ὑμῶν πῶς τιθεῖσ’ ἄμομφος ὦ; ἠκούσαθ’ ὧν ἠκούσατ’, ἐν δὲ καρδίᾳ ψῆφον φέροντες ὅρκον αἰδεῖσθε, ξένοι.
κλύοιτ’ ἂν ἤδη θεσμόν, Ἀττικὸς λεώς, πρώτας δίκας κρίνοντες αἵματος χυτοῦ.
ἔσται δὲ καὶ τὸ λοιπὸν Αἰγέως στρατῷ αἰεὶ δικαστῶν τοῦτο βουλευτήριον.
πάγον δ’ † Ἄρειον τόνδ’, Ἀμαζόνων ἕδραν σκηνάς θ’, ὅτ’ ἦλθον Θησέως κατὰ φθόνον στρατηλατοῦσαι, καὶ πόλει νεόπτολιν τήνδ’ ὑψίπυργον ἀντεπύργωσαν τότε, Ἄρει δ’ ἔθυον, ἔνθεν ἔστ’ ἐπώνυμος πέτρα πάγος τ’ Ἄρειος· ἐν δὲ τῷ σέβας ἀστῶν φόβος τε ξυγγενὴς τὸ μὴ ἀδικεῖν σχήσει τό τ’ ἦμαρ καὶ κατ’ εὐφρόνην ὁμῶς, αὐτῶν πολιτῶν μὴ ’πικαινούντων νόμους κακαῖς ἐπιρροαῖσι· βορβόρῳ δ’ ὕδωρ λαμπρὸν μιαίνων οὔποθ’ εὑρήσεις ποτόν.
τὸ μήτ’ ἄναρχον μήτε δεσποτούμενον ἀστοῖς περιστέλλουσι βουλεύω σέβειν, καὶ μὴ τὸ δεινὸν πᾶν πόλεως ἔξω βαλεῖν.
τίς γὰρ δεδοικὼς μηδὲν ἔνδικος βροτῶν; τοιόνδε τοι ταρβοῦντες ἐνδίκως σέβας ἔρυμα [τε] χώρας καὶ πόλεως σωτήριον ἔχοιτ’ ἄν, οἷον οὔτις ἀνθρώπων ἔχει, οὔτ’ ἐν Σκύθῃσιν οὔτε Πέλοπος ἐν τόποις.
κερδῶν ἄθικτον τοῦτο βουλευτήριον, αἰδοῖον, ὀξύθυμον, εὑδόντων ὕπερ ἐγρηγορὸς φρούρημα γῆς καθίσταμαι.
ταύτην μὲν ἐξέτειν’ ἐμοῖς παραίνεσιν ἀστοῖσιν ἐς τὸ λοιπόν· ὀρθοῦσθαι δὲ χρὴ καὶ ψῆφον αἴρειν καὶ διαγνῶναι δίκην αἰδουμένους τὸν ὅρκον. εἴρηται λόγος.
καὶ μὴν βαρεῖαν τήνδ’ ὁμιλίαν χθονὸς ξύμβουλός εἰμι μηδαμῶς ἀτιμάσαι.
κἄγωγε χρησμοὺς τοὺς ἐμούς τε καὶ Διὸς ταρβεῖν κελεύω μηδ’ ἀκαρπώτους κτίσαι.
ἀλλ’ αἱματηρὰ πράγματ’ οὐ λαχὼν σέβεις, μαντεῖα δ’ οὐκέθ’ ἁγνὰ μαντεύσῃ νέμων.
ἦ καὶ πατήρ τι σφάλλεται βουλευμάτων πρωτοκτόνοισι προστροπαῖς Ἰξίονος; λέγεις· ἐγὼ δὲ μὴ τυχοῦσα τῆς δίκης βαρεῖα χώρᾳ τῇδ’ ὁμιλήσω πάλιν.
ἀλλ’ ἔν τε τοῖς νέοισι καὶ παλαιτέροις θεοῖς ἄτιμος εἶ σύ· νικήσω δ’ ἐγώ.
τοιαῦτ’ ἔδρασας καὶ Φέρητος ἐν δόμοις· Μοίρας ἔπεισας ἀφθίτους θεῖναι βροτούς.
οὔκουν δίκαιον τὸν σέβοντ’ εὐεργετεῖν, ἄλλως τε πάντως χὤτε δεόμενος τύχοι; σύ τοι παλαιὰς διανομὰς καταφθίσας οἴνῳ παρηπάφησας ἀρχαίας θεάς.
σύ τοι τάχ’ οὐκ ἔχουσα τῆς δίκης τέλος ἐμῇ τὸν ἰὸν οὐδὲν ἐχθροῖσιν βαρύν.
ἐπεὶ καθιππάζῃ με πρεσβῦτιν νέος, δίκης γενέσθαι τῆσδ’ ἐπήκοος μένω, ὡς ἀμφίβουλος οὖσα θυμοῦσθαι πόλει.
ἐμὸν τόδ’ ἔργον, λοισθίαν κρῖναι δίκην· ψῆφον δ’ Ὀρέστῃ τήνδ’ ἐγὼ προσθήσομαι.
μήτηρ γὰρ οὔτις ἔστιν ἥ μ’ ἐγείνατο, τὸ δ’ ἄρσεν αἰνῶ πάντα, πλὴν γάμου τυχεῖν, ἅπαντι θυμῷ, κάρτα δ’ εἰμὶ τοῦ πατρός.
οὕτω γυναικὸς οὐ προτιμήσω μόρον ἄνδρα κτανούσης δωμάτων ἐπίσκοπον.
νικᾷ δ’ Ὀρέστης, κἂν ἰσόψηφος κριθῇ.
ἐκβάλλεθ’ ὡς τάχιστα τευχέων πάλους, ὅσοις δικαστῶν τοῦτ’ ἐπέσταλται τέλος.
ὦ Φοῖβ’ Ἄπολλον, πῶς ἀγὼν κριθήσεται; ὦ Νὺξ μέλαινα μῆτερ, ἆρ’ ὁρᾷς τάδε; νῦν ἀγχόνης μοι τέρματ’, ἢ φάος βλέπειν.
ἡμῖν γὰρ ἔρρειν, ἢ πρόσω τιμὰς νέμειν.
πεμπάζετ’ ὀρθῶς ἐκβολὰς ψήφων, ξένοι, τὸ μὴ ἀδικεῖν σέβοντες ἐν διαιρέσει.
γνώμης δ’ ἀπούσης πῆμα γίγνεται μέγα, βαλοῦσά τ’ οἶκον ψῆφος ὤρθωσεν μία.
ἀνὴρ ὅδ’ ἐκπέφευγεν αἵματος δίκην· ἴσον γάρ ἐστι τἀρίθμημα τῶν πάλων.
ὦ Παλλάς, ὦ σώσασα τοὺς ἐμοὺς δόμους, γαίας πατρῴας ἐστερημένον σύ τοι κατῴκισάς με· καί τις Ἑλλήνων ἐρεῖ, ‘Ἀργεῖος ἁνὴρ αὖθις ἔν τε χρήμασιν οἰκεῖ πατρῴοις, Παλλάδος καὶ Λοξίου ἕκατι, καὶ τοῦ πάντα κραίνοντος τρίτου Σωτῆρος’—ὃς πατρῷον αἰδεσθεὶς μόρον σῴζει με, μητρὸς τάσδε συνδίκους ὁρῶν.
ἐγὼ δὲ χώρᾳ τῇδε καὶ τῷ σῷ στρατῷ τὸ λοιπὸν εἰς ἅπαντα πλειστήρη χρόνον ὁρκωμοτήσας νῦν ἄπειμι πρὸς δόμους, μήτοι τιν’ ἄνδρα δεῦρο πρυμνήτην χθονὸς ἐλθόντ’ ἐποίσειν εὖ κεκασμένον δόρυ.
αὐτοὶ γὰρ ἡμεῖς ὄντες ἐν τάφοις τότε τοῖς τἀμὰ παρβαίνουσι νῦν ὁρκώματα ἀμηχάνοισι † πράξομεν δυσπραξίαις, ὁδοὺς ἀθύμους καὶ παρόρνιθας πόρους τιθέντες, ὡς αὐτοῖσι μεταμέλῃ πόνος· ὀρθουμένων δέ, καὶ πόλιν τὴν Παλλάδος τιμῶσιν αἰεὶ τήνδε συμμάχῳ δορί, αὐτοί σφιν ἡμεῖς ἐσμεν εὐμενέστεροι.
καὶ χαῖρε, καὶ σὺ καὶ πολισσοῦχος λεώς· πάλαισμ’ ἄφυκτον τοῖς ἐναντίοις ἔχοις, σωτήριόν τε καὶ δορὸς νικηφόρον.
ἰὼ θεοὶ νεώτεροι, παλαιοὺς νόμους  καθιππάσασθε κἀκ χερῶν εἵλεσθέ μου.
ἐγὼ δ’ ἄτιμος ἁ τάλαινα βαρύκοτος ἐν γᾷ τᾷδε, φεῦ, ἰὸν ἰὸν ἀντιπενθῆ μεθεῖσα καρδίας σταλαγμὸν χθονὶ ἄφορον· ἐκ δὲ τοῦ λιχὴν ἄφυλλος ἄτεκνος, ἰὼ δίκα, πέδον ἐπισύμενος βροτοφθόρους κηλῖδας ἐν χώρᾳ βαλεῖ.
στενάζω; τί ῥέξω; γελῶμαι· δύσοιστ’ ἐν πολίταις ἔπαθον· ἰὼ μεγάλατοι κόραι δυστυχεῖς Νυκτὸς ἀτιμοπενθεῖς.
ἐμοὶ πίθεσθε μὴ βαρυστόνως φέρειν.
οὐ γὰρ νενίκησθ’, ἀλλ’ ἰσόψηφος δίκη ἐξῆλθ’ ἀληθῶς, οὐκ ἀτιμίᾳ σέθεν· ἀλλ’ ἐκ Διὸς γὰρ λαμπρὰ μαρτύρια παρῆν, αὐτός θ’ ὁ χρήσας αὐτὸς ἦν ὁ μαρτυρῶν, ὡς ταῦτ’ Ὀρέστην δρῶντα μὴ βλάβας ἔχειν.
ὑμεῖς δ’ ἐμεῖτε τῇδε γῇ βαρὺν κότον; σκέψασθε, μὴ θυμοῦσθε, μηδ’ ἀκαρπίαν τεύξητ’, ἀφεῖσαι δαιμόνων σταλάγματα, βρωτῆρας αἰχμὰς σπερμάτων ἀνημέρους.
ἐγὼ γὰρ ὑμῖν πανδίκως ὑπίσχομαι ἕδρας τε καὶ κευθμῶνας ἐνδίκου χθονὸς λιπαροθρόνοισιν ἡμένας ἐπ’ ἐσχάραις ἕξειν, ὑπ’ ἀστῶν τῶνδε τιμαλφουμένας.
ἰὼ θεοὶ νεώτεροι, παλαιοὺς νόμους  καθιππάσασθε κἀκ χερῶν εἵλεσθέ μου.
ἐγὼ δ’ ἄτιμος ἁ τάλαινα βαρύκοτος ἐν γᾷ τᾷδε, φεῦ, ἰὸν ἰὸν ἀντιπενθῆ μεθεῖσα καρδίας σταλαγμὸν χθονὶ ἄφορον· ἐκ δὲ τοῦ λιχὴν ἄφυλλος ἄτεκνος, ἰὼ δίκα, πέδον ἐπισύμενος βροτοφθόρους κηλῖδας ἐν χώρᾳ βαλεῖ.
στενάζω; τί ῥέξω; γελῶμαι· δύσοιστ’ ἐν πολίταις ἔπαθον· ἰὼ μεγάλατοι κόραι δυστυχεῖς Νυκτὸς ἀτιμοπενθεῖς.
οὐκ ἔστ’ ἄτιμοι, μηδ’ ὑπερθύμως ἄγαν θεαὶ βροτῶν κτίσητε δύσκηλον χθόνα.
κἀγὼ πέποιθα Ζηνὶ καί—τί δεῖ λέγειν;— καὶ κλῇδας οἶδα δώματος μόνη θεῶν ἐν ᾧ κεραυνός ἐστιν ἐσφραγισμένος· ἀλλ’ οὐδὲν αὐτοῦ δεῖ· σὺ δ’ εὐπιθὴς ἐμοὶ γλώσσης ματαίας μὴ ’κβάλῃς ἔπη χθονί καρπὸν φέροντα πάντα μὴ πράσσειν καλῶς.
κοίμα κελαινοῦ κύματος πικρὸν μένος ὡς σεμνότιμος καὶ ξυνοικήτωρ ἐμοί· πολλῆς δὲ χώρας τῆσδε τἀκροθίνια θύη πρὸ παίδων καὶ γαμηλίου τέλους ἔχουσ’ ἐς αἰεὶ τόνδ’ ἐπαινέσεις λόγον.
ἐμὲ παθεῖν τάδε, φεῦ,  ἐμὲ παλαιόφρονα, κατά τε γᾶν οἰκεῖν, ἀτίετον, φεῦ, μύσος.
πνέω τοι μένος ἅπαντά τε κότον.
οἰοῖ δᾶ, φεῦ.
τίς μ’ ὑποδύεται πλευράς, <τίς> ὀδύνα θυμόν; ἄιε, μᾶτερ Νύξ· ἀπὸ γὰρ τιμᾶν δαναιᾶν με θεῶν δυσπάλαμοι παρ’ οὐδὲν ἦραν δόλοι.
ὀργὰς ξυνοίσω σοι· γεραιτέρα γὰρ εἶ.
καὶ τῷ μὲν <εἶ> σὺ κάρτ’ ἐμοῦ σοφωτέρα, φρονεῖν δὲ κἀμοὶ Ζεὺς ἔδωκεν οὐ κακῶς.
ὑμεῖς δ’ ἐς ἀλλόφυλον ἐλθοῦσαι χθόνα γῆς τῆσδ’ ἐρασθήσεσθε· προυννέπω τάδε.
οὑπιρρέων γὰρ τιμιώτερος χρόνος ἔσται πολίταις τοῖσδε. καὶ σὺ τιμίαν ἕδραν ἔχουσα πρὸς δόμοις Ἐρεχθέως τεύξῃ παρ’ ἀνδρῶν καὶ γυναικείων στόλων ὅσ’ ἂν παρ’ ἄλλων οὔποτ’ ἂν σχέθοις βροτῶν.
σὺ δ’ ἐν τόποισι τοῖς ἐμοῖσι μὴ βάλῃς μήθ’ αἱματηρὰς θηγάνας, σπλάγχνων βλάβας νέων, ἀοίνοις ἐμμανεῖς θυμώμασιν, μήτ’, ἐξελοῦσ’ ὡς καρδίαν ἀλεκτόρων, ἐν τοῖς ἐμοῖς ἀστοῖσιν ἱδρύσῃς Ἄρη ἐμφύλιόν τε καὶ πρὸς ἀλλήλους θρασύν.
θυραῖος ἔστω πόλεμος, οὐ μόλις παρών, ἐν ᾧ τις ἔσται δεινὸς εὐκλείας ἔρως· ἐνοικίου δ’ ὄρνιθος οὐ λέγω μάχην.
τοιαῦθ’ ἑλέσθαι σοι πάρεστιν ἐξ ἐμοῦ, εὖ δρῶσαν, εὖ πάσχουσαν, εὖ τιμωμένην χώρας μετασχεῖν τῆσδε θεοφιλεστάτης.
ἐμὲ παθεῖν τάδε, φεῦ,  ἐμὲ παλαιόφρονα, κατά τε γᾶν οἰκεῖν, ἀτίετον, φεῦ, μύσος.
πνέω τοι μένος ἅπαντά τε κότον.
οἰοῖ δᾶ, φεῦ.
τίς μ’ ὑποδύεται πλευράς, <τίς> ὀδύνα θυμόν; ἄιε, μᾶτερ Νύξ· ἀπὸ γὰρ τιμᾶν δαναιᾶν με θεῶν δυσπάλαμοι παρ’ οὐδὲν ἦραν δόλοι.
οὔτοι καμοῦμαί σοι λέγουσα τἀγαθά, ὡς μήποτ’ εἴπῃς πρὸς νεωτέρας ἐμοῦ θεὸς παλαιὰ καὶ πολισσούχων βροτῶν ἄτιμος ἔρρειν τοῦδ’ ἀπόξενος πέδου.
ἀλλ’ εἰ μὲν ἁγνόν ἐστί σοι Πειθοῦς σέβας, γλώσσης ἐμῆς μείλιγμα καὶ θελκτήριον— σὺ δ’ οὖν μένοις ἄν· εἰ δὲ μὴ θέλεις μένειν, οὔ τἂν δικαίως τῇδ’ ἐπιρρέποις πόλει μῆνίν τιν’ ἢ κότον τιν’ ἢ βλάβην στρατῷ.
ἔξεστι γάρ σοι τῆσδε γαμόρῳ χθονὸς εἶναι δικαίως ἐς τὸ πᾶν τιμωμένῃ.
ἄνασσ’ Ἀθάνα, τίνα με φῂς ἔχειν ἕδραν; πάσης ἀπήμον’ οἰζύος· δέχου δὲ σύ.
καὶ δὴ δέδεγμαι· τίς δέ μοι τιμὴ μένει; ὡς μή τιν’ οἶκον εὐθενεῖν ἄνευ σέθεν.
σὺ τοῦτο πράξεις, ὥστε με σθένειν τόσον; τῷ γὰρ σέβοντι συμφορὰς ὀρθώσομεν.
καί μοι πρόπαντος ἐγγύην θήσῃ χρόνου; ἔξεστι γάρ μοι μὴ λέγειν ἃ μὴ τελῶ.
θέλξειν μ’ ἔοικας καὶ μεθίσταμαι κότου.
τοιγὰρ κατὰ χθόν’ οὖσ’ ἐπικτήσῃ φίλους.
τί οὖν μ’ ἄνωγας τῇδ’ ἐφυμνῆσαι χθονί; ὁποῖα νίκης μὴ κακῆς ἐπίσκοπα, καὶ ταῦτα γῆθεν ἔκ τε ποντίας δρόσου, ἐξ οὐρανοῦ τε, κἀνέμων ἀήματα εὐηλίως πνέοντ’ ἐπιστείχειν χθόνα· καρπόν τε γαίας καὶ βοτῶν ἐπίρρυτον ἀστοῖσιν εὐθενοῦντα μὴ κάμνειν χρόνῳ, καὶ τῶν βροτείων σπερμάτων σωτηρίαν.
τῶν δ’ εὐσεβούντων ἐκφορωτέρα πέλοις.
στέργω γάρ, ἀνδρὸς φιτυποίμενος δίκην, τὸ τῶν δικαίων τῶνδ’ ἀπένθητον γένος.
τοιαῦτα σοὔστι. τῶν ἀρειφάτων δ’ ἐγὼ πρεπτῶν ἀγώνων οὐκ ἀνέξομαι τὸ μὴ οὐ τήνδ’ ἀστύνικον ἐν βροτοῖς τιμᾶν πόλιν.
δέξομαι Παλλάδος ξυνοικίαν,  οὐδ’ ἀτιμάσω πόλιν, τὰν καὶ Ζεὺς ὁ παγκρατὴς Ἄρης τεφρούριον θεῶν νέμει, ῥυσίβωμον Ἑλλά- νων ἄγαλμα δαιμόνων· ᾇτ’ ἐγὼ κατεύχομαι θεσπίσασα πρευμενῶς ἐπισσύτους βίου τύχας ὀνησίμους γαίας † ἐξαμβρόσαι φαιδρὸν ἁλίου σέλας.
τάδ’ ἐγὼ προφρόνως τοῖσδε πολίταις πράσσω, μεγάλας καὶ δυσαρέστους δαίμονας αὐτοῦ κατανασσαμένη.
πάντα γὰρ αὗται τὰ κατ’ ἀνθρώπους ἔλαχον διέπειν.
ὅ γε μὴν κύρσας βαρεῶν τούτων, οὐκ οἶδεν ὅθεν πληγαὶ βιότου· τὰ γὰρ ἐκ προτέρων ἀπλακήματά νιν πρὸς τάσδ’ ἀπάγει, σιγῶν <δ’> ὄλεθρος καὶ μέγα φωνοῦντ’ ἐχθραῖς ὀργαῖς ἀμαθύνει.
δενδροπήμων δὲ μὴ πνέοι βλάβα— τὰν ἐμὰν χάριν λέγω— φλογμοὺς ὀμματοστερεῖς φυτῶν, τὸ μὴ περᾶν ὅρον τόπων, μηδ’ ἄκαρπος αἰα- νὴς ἐφερπέτω νόσος, μῆλά τ’ εὐθενοῦντα Πὰν ξὺν διπλοῖσιν ἐμβρύοις τρέφοι χρόνῳ τεταγμένῳ· γόνος <δὲ γᾶς> πλουτόχθων ἑρμαίαν δαιμόνων δόσιν τίοι.
ἦ τάδ’ ἀκούετε, πόλεως φρούριον,οἷ’ ἐπικρανεῖ; μέγα γὰρ δύναται πότνι’ Ἐρινὺς παρά τ’ ἀθανάτοις τοῖς θ’ ὑπὸ γαῖαν, περί τ’ ἀνθρώπων φανέρ’ ὡς τελέως διαπράσσουσιν, τοῖς μὲν ἀοιδάς, τοῖς δ’ αὖ δακρύων βίον ἀμβλωπὸν παρέχουσαι.
ἀνδροκμῆτας δ’ ἀώ-  ρους ἀπεννέπω τύχας, νεανίδων τ’ ἐπηράτων ἀνδροτυχεῖς βιότους δότε, κύρι’ ἔχοντες, θεαί τ’ ὦ Μοῖραι ματροκασιγνῆται, δαίμονες ὀρθονόμοι, παντὶ δόμῳ μετάκοινοι, παντὶ χρόνῳ δ’ ἐπιβριθεῖς, ἐνδίκοις ὁμιλίαις πάντᾳ   τιμιώταται θεῶν.
τάδε τοι χώρᾳ τἠμῇ προφρόνως ἐπικραινομένων γάνυμαι· στέργω δ’ ὄμματα Πειθοῦς, ὅτι μοι γλῶσσαν καὶ στόμ’ ἐπώπα πρὸς τάσδ’ ἀγρίως ἀπανηναμένας· ἀλλ’ ἐκράτησε Ζεὺς ἀγοραῖος· νικᾷ δ’ ἀγαθῶν ἔρις ἡμετέρα διὰ παντός.
τὰν δ’ ἄπληστον κακῶν  μήποτ’ ἐν πόλει στάσιν τᾷδ’ ἐπεύχομαι βρέμειν.
μηδὲ πιοῦσα κόνις μέλαν αἷμα πολιτᾶν δι’ ὀργὰν ποινᾶς ἀντιφόνους ἄτας ἁρπαλίσαι πόλεως.
χάρματα δ’ ἀντιδιδοῖεν κοινοφιλεῖ διανοίᾳ, καὶ στυγεῖν μιᾷ φρενί.
πολλῶν   γὰρ τόδ’ ἐν βροτοῖς ἄκος.
ἆρα φρονοῦσιν γλώσσης ἀγαθῆς ὁδὸν εὑρίσκειν; ἐκ τῶν φοβερῶν τῶνδε προσώπων μέγα κέρδος ὁρῶ τοῖσδε πολίταις· τάσδε γὰρ εὔφρονας εὔφρονες ἀεὶ μέγα τιμῶντες καὶ γῆν καὶ πόλιν ὀρθοδίκαιον πρέψετε πάντως διάγοντες.
<χαίρετε,> χαίρετ’ ἐν αἰσιμίαισι πλούτου.
χαίρετ’ ἀστικὸς λεώς, ἴκταρ ἥμενοι Διός, παρθένου φίλας φίλοι σωφρονοῦντες ἐν χρόνῳ.
Παλλάδος δ’ ὑπὸ πτεροῖς ὄντας ἅζεται πατήρ.
χαίρετε χὐμεῖς· προτέραν δ’ ἐμὲ χρὴ στείχειν θαλάμους ἀποδείξουσαν πρὸς φῶς ἱερὸν τῶνδε προπομπῶν. ἴτε καὶ σφαγίων τῶνδ’ ὑπὸ σεμνῶν κατὰ γῆς σύμεναι τὸ μὲν ἀτηρὸν χωρὶς κατέχειν, τὸ δὲ κερδαλέονπέμπειν πόλεως ἐπὶ νίκῃ.
ὑμεῖς δ’ ἡγεῖσθε, πολισσοῦχοι παῖδες Κραναοῦ, ταῖσδε μετοίκοις.
εἴη δ’ ἀγαθῶν ἀγαθὴ διάνοια πολίταις.
χαίρετε, χαίρετε δ’ αὖθις, ἐπεὶ διπλοίζω,  πάντες οἱ κατὰ πτόλιν, δαίμονές τε καὶ βροτοί· Παλλάδος πόλιν νέμον- τες μετοικίαν τ’ ἐμὴν εὐσεβοῦντες οὔτι μέμ- ψεσθε συμφορὰς βίου.
αἰνῶ τε μύθους τῶνδε τῶν κατευγμάτων πέμψω τε φέγγει λαμπάδων σελασφόρων ἐς τοὺς ἔνερθε καὶ κατὰ χθονὸς τόπους ξὺν προσπόλοισιν αἵτε φρουροῦσιν βρέτας τοὐμόν, δικαίως. ὄμμα γὰρ πάσης χθονὸς Θησῇδος ἐξίκοιτ’ ἄν, εὐκλεὴς λόχος παίδων, γυναικῶν, καὶ στόλος πρεσβυτίδων,.    .    .    .    .    .    .    ..    .    .    .    .    .    .    .
φοινικοβάπτοις ἐνδυτοῖς ἐσθήμασι τιμᾶτε, καὶ τὸ φέγγος ὁρμάσθω πυρός, ὅπως ἂν εὔφρων ἥδ’ ὁμιλία χθονὸς τὸ λοιπὸν εὐάνδροισι συμφοραῖς πρέπῃ.
ΠΡΟΠΟΜΠΟΙβᾶτε νόμῳ, μεγάλαι φιλότιμοι  Νυκτὸς παῖδες ἄπαιδες, ὑπ’ εὐθύφρονι πομπᾷ, (εὐφαμεῖτε δέ, χωρῖται.) γᾶς ὑπὸ κεύθεσιν ὠγυγίοισιν,  [καὶ] τιμαῖς καὶ θυσίαις περίσεπται τύχᾳ τε.
(εὐφαμεῖτε δὲ πανδαμεί.) ἵλαοι δὲ καὶ εὐθύφρονες γᾷ  δεῦρ’ ἴτε, Σεμναὶ <θεαί>, πυριδάπτῳ λαμπάδι τερπόμεναι καθ’ ὁδόν.
(ὀλολύξατε νῦν ἐπὶ μολπαῖς.) † σπονδαὶ δ’ ἐς τὸ πᾶν ἔνδαιδες οἴκων †  Παλλάδος ἀστοῖς· Ζεὺς <ὁ> πανόπτας οὕτω Μοῖρά τε συγκατέβα.
(ὀλολύξατε νῦν ἐπὶ μολπαῖς.) Ἥκω Διὸς παῖς τήνδε Θηβαίαν χθόνα Διόνυσος, ὃν τίκτει ποθ’ ἡ Κάδμου κόρη Σεμέλη λοχευθεῖσ’ ἀστραπηφόρωι πυρί· μορφὴν δ’ ἀμείψας ἐκ θεοῦ βροτησίαν πάρειμι Δίρκης νάμαθ’ Ἱσμηνοῦ θ’ ὕδωρ.
ὁρῶ δὲ μητρὸς μνῆμα τῆς κεραυνίας τόδ’ ἐγγὺς οἴκων καὶ δόμων ἐρείπια τυφόμενα Δίου πυρὸς ἔτι ζῶσαν φλόγα, ἀθάνατον Ἥρας μητέρ’ εἰς ἐμὴν ὕβριν.
αἰνῶ δὲ Κάδμον, ἄβατον ὃς πέδον τόδε τίθησι, θυγατρὸς σηκόν· ἀμπέλου δέ νιν πέριξ ἐγὼ ’κάλυψα βοτρυώδει χλόηι.
λιπὼν δὲ Λυδῶν τοὺς πολυχρύσους γύας Φρυγῶν τε, Περσῶν ἡλιοβλήτους πλάκας Βάκτριά τε τείχη τήν τε δύσχιμον χθόνα Μήδων ἐπελθὼν Ἀραβίαν τ’ εὐδαίμονα Ἀσίαν τε πᾶσαν ἣ παρ’ ἁλμυρὰν ἅλα κεῖται μιγάσιν Ἕλλησι βαρβάροις θ’ ὁμοῦ πλήρεις ἔχουσα καλλιπυργώτους πόλεις, ἐς τήνδε πρώτην ἦλθον Ἑλλήνων πόλιν, τἀκεῖ χορεύσας καὶ καταστήσας ἐμὰς τελετάς, ἵν’ εἴην ἐμφανὴς δαίμων βροτοῖς.
πρώτας δὲ Θήβας τάσδε γῆς Ἑλληνίδος ἀνωλόλυξα, νεβρίδ’ ἐξάψας χροὸς θύρσον τε δοὺς ἐς χεῖρα, κίσσινον βέλος· ἐπεί μ’ ἀδελφαὶ μητρός, ἃς ἥκιστ’ ἐχρῆν, Διόνυσον οὐκ ἔφασκον ἐκφῦναι Διός, Σεμέλην δὲ νυμφευθεῖσαν ἐκ θνητοῦ τινος ἐς Ζῆν’ ἀναφέρειν τὴν ἁμαρτίαν λέχους, Κάδμου σοφίσμαθ’, ὧν νιν οὕνεκα κτανεῖν Ζῆν’ ἐξεκαυχῶνθ’, ὅτι γάμους ἐψεύσατο.
τοιγάρ νιν αὐτὰς ἐκ δόμων ὤιστρησ’ ἐγὼ μανίαις, ὄρος δ’ οἰκοῦσι παράκοποι φρενῶν, σκευήν τ’ ἔχειν ἠνάγκασ’ ὀργίων ἐμῶν.
καὶ πᾶν τὸ θῆλυ σπέρμα Καδμείων, ὅσαι γυναῖκες ἦσαν, ἐξέμηνα δωμάτων· ὁμοῦ δὲ Κάδμου παισὶν ἀναμεμειγμέναι χλωραῖς ὑπ’ ἐλάταις ἀνορόφους ἧνται πέτρας.
δεῖ γὰρ πόλιν τήνδ’ ἐκμαθεῖν, κεἰ μὴ θέλει, ἀτέλεστον οὖσαν τῶν ἐμῶν βακχευμάτων, Σεμέλης τε μητρὸς ἀπολογήσασθαί μ’ ὕπερ φανέντα θνητοῖς δαίμον’ ὃν τίκτει Διί.
Κάδμος μὲν οὖν γέρας τε καὶ τυραννίδα Πενθεῖ δίδωσι θυγατρὸς ἐκπεφυκότι, ὃς θεομαχεῖ τὰ κατ’ ἐμὲ καὶ σπονδῶν ἄπο ὠθεῖ μ’ ἐν εὐχαῖς τ’ οὐδαμοῦ μνείαν ἔχει.
ὧν οὕνεκ’ αὐτῶι θεὸς γεγὼς ἐνδείξομαι πᾶσίν τε Θηβαίοισιν. ἐς δ’ ἄλλην χθόνα, τἀνθένδε θέμενος εὖ, μεταστήσω πόδα, δεικνὺς ἐμαυτόν· ἢν δὲ Θηβαίων πόλις ὀργῆι σὺν ὅπλοις ἐξ ὄρους βάκχας ἄγειν ζητῆι, ξυνάψω μαινάσι στρατηλατῶν.
ὧν οὕνεκ’ εἶδος θνητὸν ἀλλάξας ἔχω μορφήν τ’ ἐμὴν μετέβαλον εἰς ἀνδρὸς φύσιν.
ἀλλ’, ὦ λιποῦσαι Τμῶλον, ἔρυμα Λυδίας, θίασος ἐμός, γυναῖκες ἃς ἐκ βαρβάρων ἐκόμισα παρέδρους καὶ ξυνεμπόρους ἐμοί, αἴρεσθε τἀπιχώρι’ ἐν Φρυγῶν πόλει τύπανα, Ῥέας τε μητρὸς ἐμά θ’ εὑρήματα, βασίλειά τ’ ἀμφὶ δώματ’ ἐλθοῦσαι τάδε κτυπεῖτε Πενθέως, ὡς ὁρᾶι Κάδμου πόλις.
ἐγὼ δὲ βάκχαις, ἐς Κιθαιρῶνος πτυχὰς ἐλθὼν ἵν’ εἰσί, συμμετασχήσω χορῶν.
Ἀσίας ἀπὸ γαίας ἱερὸν Τμῶλον ἀμείψασα θοάζω Βρομίωι πόνον ἡδὺν κάματόν τ’ εὐκάματον, Βάκ- χιον εὐαζομένα.
τίς ὁδῶι, τίς ὁδῶι; τίς μελάθροις; ἔκτοπος ἔστω,στόμα τ’ εὔφημον ἅπας ἐξοσιούσθω· τὰ νομισθέντα γὰρ αἰεὶ Διόνυσον ὑμνήσω.
ὦ μάκαρ, ὅστις εὐδαί- μων τελετὰς θεῶν εἰ- δὼς βιοτὰν ἁγιστεύεικαὶ θιασεύεται ψυ- χὰν ἐν ὄρεσσι βακχεύ- ων ὁσίοις καθαρμοῖσιν, τά τε ματρὸς μεγάλας ὄρ- για Κυβέλας θεμιτεύων ἀνὰ θύρσον τε τινάσσων κισσῶι τε στεφανωθεὶς Διόνυσον θεραπεύει.
ἴτε βάκχαι, ἴτε βάκχαι, Βρόμιον παῖδα θεὸν θεοῦ Διόνυσον κατάγουσαι Φρυγίων ἐξ ὀρέων Ἑλλάδος εἰς εὐ- ρυχόρους ἀγυιάς, τὸν Βρόμιον· ὅν ποτ’ ἔχουσ’ ἐν ὠδί- νων λοχίαις ἀνάγκαι- σι πταμένας Διὸς βροντᾶς νηδύος ἔκβολον μά- τηρ ἔτεκεν, λιποῦσ’ αἰ- ῶνα κεραυνίωι πλαγᾶι· λοχίαις δ’ αὐτίκα νιν δέ- ξατο θαλάμαις Κρονίδας Ζεύς, κατὰ μηρῶι δὲ καλύψας χρυσέαισιν συνερείδει περόναις κρυπτὸν ἀφ’ Ἥρας.
ἔτεκεν δ’, ἁνίκα Μοῖραι τέλεσαν, ταυρόκερων θεὸν στεφάνωσέν τε δρακόντων στεφάνοις, ἔνθεν ἄγραν θηρότροφον μαι- νάδες ἀμφιβάλλονται πλοκάμοις.
ὦ Σεμέλας τροφοὶ Θῆ- βαι, στεφανοῦσθε κισσῶι· βρύετε βρύετε χλοήρει μίλακι καλλικάρπωι καὶ καταβακχιοῦσθε δρυὸς ἢ ἐλάτας κλάδοισι, στικτῶν τ’ ἐνδυτὰ νεβρίδων στέφετε λευκοτρίχων πλοκάμων μαλλοῖς· ἀμφὶ δὲ νάρθηκας ὑβριστὰς ὁσιοῦσθ’· αὐτίκα γᾶ πᾶσα χορεύσει, Βρόμιος εὖτ’ ἂν ἄγηι θιάσους εἰς ὄρος εἰς ὄρος, ἔνθα μένει θηλυγενὴς ὄχλος ἀφ’ ἱστῶν παρὰ κερκίδων τ’ οἰστρηθεὶς Διονύσωι.
ὦ θαλάμευμα Κουρή- των ζάθεοί τε Κρήτας Διογενέτορες ἔναυλοι, ἔνθα τρικόρυθες ἄντροις βυρσότονον κύκλωμα τόδε μοι Κορύβαντες ηὗρον· βακχείαι δ’ ἅμα συντόνωι κέρασαν ἡδυβόαι Φρυγίων αὐλῶν πνεύματι ματρός τε Ῥέας ἐς χέρα θῆκαν, κτύπον εὐάσμασι βακχᾶν· παρὰ δὲ μαινόμενοι Σάτυροι ματέρος ἐξανύσαντο θεᾶς, ἐς δὲ χορεύματα συνῆψαν τριετηρίδων, αἷς χαίρει Διόνυσος.
ἡδὺς ἐν ὄρεσσιν ὅταν ἐκ θιάσων δρομαίων πέσηι πεδόσε, νεβρίδος ἔχων ἱερὸν ἐνδυτόν, ἀγρεύων αἷμα τραγοκτόνον, ὠμοφάγον χάριν, ἱέμενος εἰς ὄρεα Φρύγια Λύδι’ †ὁ δ’ ἔξαρχος† Βρόμιος· εὖοἷ.
ῥεῖ δὲ γάλακτι πέδον, ῥεῖ δ’ οἴνωι, ῥεῖ δὲ μελισσᾶν νέκταρι.
Συρίας δ’ ὡς λιβάνου κα- πνὸν ὁ Βακχεὺς ἀνέχων πυρσώδη φλόγα πεύκας ἐκ νάρθηκος ἀίσσει δρόμωι καὶ χοροῖσιν πλανάτας ἐρεθίζων ἰαχαῖς τ’ ἀναπάλλων τρυφερόν <τε> πλόκαμον εἰς αἰθέρα ῥίπτων.
†ἅμα δ’ ἐπ’ εὐάσμασιν ἐπιβρέμει τοιάδ’·† Ὦ ἴτε βάκχαι, ὦ ἴτε βάκχαι, Τμώλου χρυσορόου χλιδά, μέλπετε τὸν Διόνυσον βαρυβρόμων ὑπὸ τυμπάνων, εὔια τὸν εὔιον ἀγαλλόμεναι θεὸν ἐν Φρυγίαισι βοαῖς ἐνοπαῖσί τε, λωτὸς ὅταν εὐκέλαδος ἱερὸς ἱερὰ παίγματα βρέμηι σύνοχα φοιτάσιν εἰς ὄρος εἰς ὄρος· ἡδομέ- να δ’ ἄρα πῶλος ὅπως ἅμα ματέρι φορβάδι κῶλον ἄγει ταχύπουν σκιρτήμασι βάκχα.
τίς ἐν πύλαισι; Κάδμον ἐκκάλει δόμων, Ἀγήνορος παῖδ’, ὃς πόλιν Σιδωνίαν λιπὼν ἐπύργωσ’ ἄστυ Θηβαίων τόδε.
ἴτω τις, εἰσάγγελλε Τειρεσίας ὅτι ζητεῖ νιν· οἶδε δ’ αὐτὸς ὧν ἥκω πέρι ἅ τε ξυνεθέμην πρέσβυς ὢν γεραιτέρωι, θύρσους ἀνάπτειν καὶ νεβρῶν δορὰς ἔχειν στεφανοῦν τε κρᾶτα κισσίνοις βλαστήμασιν.
ὦ φίλταθ’, ὡς σὴν γῆρυν ἠισθόμην κλυὼν σοφὴν σοφοῦ παρ’ ἀνδρός, ἐν δόμοισιν ὤν.
ἥκω δ’ ἕτοιμος τήνδ’ ἔχων σκευὴν θεοῦ· δεῖ γάρ νιν ὄντα παῖδα θυγατρὸς ἐξ ἐμῆς [Διόνυσον ὃς πέφηνεν ἀνθρώποις θεὸς] ὅσον καθ’ ἡμᾶς δυνατὸν αὔξεσθαι μέγαν.
ποῖ δεῖ χορεύειν, ποῖ καθιστάναι πόδα καὶ κρᾶτα σεῖσαι πολιόν; ἐξηγοῦ σύ μοι γέρων γέροντι, Τειρεσία· σὺ γὰρ σοφός.
ὡς οὐ κάμοιμ’ ἂν οὔτε νύκτ’ οὔθ’ ἡμέραν θύρσωι κροτῶν γῆν· ἐπιλελήσμεθ’ ἡδέως γέροντες ὄντες. ταὔτ’ ἐμοὶ πάσχεις ἄρα· κἀγὼ γὰρ ἡβῶ κἀπιχειρήσω χοροῖς.
οὔκουν ὄχοισιν εἰς ὄρος περάσομεν; ἀλλ’ οὐχ ὁμοίως ἂν ὁ θεὸς τιμὴν ἔχοι.
γέρων γέροντα παιδαγωγήσω σ’ ἐγώ; ὁ θεὸς ἀμοχθεὶ κεῖσε νῶιν ἡγήσεται.
μόνοι δὲ πόλεως Βακχίωι χορεύσομεν; μόνοι γὰρ εὖ φρονοῦμεν, οἱ δ’ ἄλλοι κακῶς.
μακρὸν τὸ μέλλειν· ἀλλ’ ἐμῆς ἔχου χερός.
ἰδού, ξύναπτε καὶ ξυνωρίζου χέρα.
[ οὐ καταφρονῶ ’γὼ τῶν θεῶν θνητὸς γεγώς.
οὐδὲν σοφιζόμεσθα τοῖσι δαίμοσιν.
πατρίους παραδοχάς, ἅς θ’ ὁμήλικας χρόνωι κεκτήμεθ’, οὐδεὶς αὐτὰ καταβαλεῖ λόγος, οὐδ’ εἰ δι’ ἄκρων τὸ σοφὸν ηὕρηται φρενῶν.] ἐρεῖ τις ὡς τὸ γῆρας οὐκ αἰσχύνομαι, μέλλων χορεύειν κρᾶτα κισσώσας ἐμόν; οὐ γὰρ διήιρηχ’ ὁ θεὸς οὔτε τὸν νέον εἰ χρὴ χορεύειν οὔτε τὸν γεραίτερον, ἀλλ’ ἐξ ἁπάντων βούλεται τιμὰς ἔχειν κοινάς, διαριθμῶν δ’ οὐδέν’ αὔξεσθαι θέλει.
ἐπεὶ σὺ φέγγος, Τειρεσία, τόδ’ οὐχ ὁρᾶις, ἐγὼ προφήτης σοι λόγων γενήσομαι.
Πενθεὺς πρὸς οἴκους ὅδε διὰ σπουδῆς περᾶι, Ἐχίονος παῖς, ὧι κράτος δίδωμι γῆς.
ὡς ἐπτόηται· τί ποτ’ ἐρεῖ νεώτερον; ἔκδημος ὢν μὲν τῆσδ’ ἐτύγχανον χθονός, κλύω δὲ νεοχμὰ τήνδ’ ἀνὰ πτόλιν κακά, γυναῖκας ἡμῖν δώματ’ ἐκλελοιπέναι πλασταῖσι βακχείαισιν, ἐν δὲ δασκίοις ὄρεσι θοάζειν, τὸν νεωστὶ δαίμονα Διόνυσον, ὅστις ἔστι, τιμώσας χοροῖς, πλήρεις δὲ θιάσοις ἐν μέσοισιν ἱστάναι κρατῆρας, ἄλλην δ’ ἄλλοσ’ εἰς ἐρημίαν πτώσσουσαν εὐναῖς ἀρσένων ὑπηρετεῖν, πρόφασιν μὲν ὡς δὴ μαινάδας θυοσκόους, τὴν δ’ Ἀφροδίτην πρόσθ’ ἄγειν τοῦ Βακχίου.
ὅσας μὲν οὖν εἴληφα, δεσμίους χέρας σώιζουσι πανδήμοισι πρόσπολοι στέγαις· ὅσαι δ’ ἄπεισιν, ἐξ ὄρους θηράσομαι, [Ἰνώ τ’ Ἀγαυήν θ’, ἥ μ’ ἔτικτ’ Ἐχίονι, Ἀκταίονός τε μητέρ’, Αὐτονόην λέγω,] καί σφας σιδηραῖς ἁρμόσας ἐν ἄρκυσιν παύσω κακούργου τῆσδε βακχείας τάχα.
λέγουσι δ’ ὥς τις εἰσελήλυθε ξένος, γόης ἐπωιδὸς Λυδίας ἀπὸ χθονός, ξανθοῖσι βοστρύχοισιν εὔοσμος κόμην, οἰνωπός, ὄσσοις χάριτας Ἀφροδίτης ἔχων, ὃς ἡμέρας τε κεὐφρόνας συγγίγνεται τελετὰς προτείνων εὐίους νεάνισιν.
εἰ δ’ αὐτὸν εἴσω τῆσδε λήψομαι χθονός, παύσω κτυποῦντα θύρσον ἀνασείοντά τε κόμας, τράχηλον σώματος χωρὶς τεμών.
ἐκεῖνος εἶναί φησι Διόνυσον θεόν, ἐκεῖνος ἐν μηρῶι ποτ’ ἐρράφθαι Διός· ὃς ἐκπυροῦται λαμπάσιν κεραυνίαις σὺν μητρί, Δίους ὅτι γάμους ἐψεύσατο.
ταῦτ’ οὐχὶ δεινὰ κἀγχόνης ἔστ’ ἄξια, ὕβρεις ὑβρίζειν, ὅστις ἔστιν ὁ ξένος; ἀτὰρ τόδ’ ἄλλο θαῦμα· τὸν τερασκόπον ἐν ποικίλαισι νεβρίσι Τειρεσίαν ὁρῶ πατέρα τε μητρὸς τῆς ἐμῆς, πολὺν γέλων, νάρθηκι βακχεύοντ’· ἀναίνομαι, πάτερ, τὸ γῆρας ὑμῶν εἰσορῶν νοῦν οὐκ ἔχον.
οὐκ ἀποτινάξεις κισσόν; οὐκ ἐλευθέραν θύρσου μεθήσεις χεῖρ’, ἐμῆς μητρὸς πάτερ; σὺ ταῦτ’ ἔπεισας, Τειρεσία· τόνδ’ αὖ θέλεις τὸν δαίμον’ ἀνθρώποισιν ἐσφέρων νέον σκοπεῖν πτερωτὰ κἀμπύρων μισθοὺς φέρειν.
εἰ μή σε γῆρας πολιὸν ἐξερρύετο, καθῆσ’ ἂν ἐν βάκχαισι δέσμιος μέσαις, τελετὰς πονηρὰς εἰσάγων· γυναιξὶ γὰρ ὅπου βότρυος ἐν δαιτὶ γίγνεται γάνος, οὐχ ὑγιὲς οὐδὲν ἔτι λέγω τῶν ὀργίων.
τῆς δυσσεβείας. ὦ ξέν’, οὐκ αἰδῆι θεοὺς Κάδμον τε τὸν σπείραντα γηγενῆ στάχυν, Ἐχίονος δ’ ὢν παῖς καταισχυνεῖς γένος; ὅταν λάβηι τις τῶν λόγων ἀνὴρ σοφὸς καλὰς ἀφορμάς, οὐ μέγ’ ἔργον εὖ λέγειν· σὺ δ’ εὔτροχον μὲν γλῶσσαν ὡς φρονῶν ἔχεις, ἐν τοῖς λόγοισι δ’ οὐκ ἔνεισί σοι φρένες.
θράσει δὲ δυνατὸς καὶ λέγειν οἷός τ’ ἀνὴρ κακὸς πολίτης γίγνεται νοῦν οὐκ ἔχων.
οὗτος δ’ ὁ δαίμων ὁ νέος, ὃν σὺ διαγελᾶις, οὐκ ἂν δυναίμην μέγεθος ἐξειπεῖν ὅσος καθ’ Ἑλλάδ’ ἔσται. δύο γάρ, ὦ νεανία, τὰ πρῶτ’ ἐν ἀνθρώποισι· Δημήτηρ θεά— Γῆ δ’ ἐστίν, ὄνομα δ’ ὁπότερον βούληι κάλει· αὕτη μὲν ἐν ξηροῖσιν ἐκτρέφει βροτούς· ὃς δ’ ἦλθ’ ἔπειτ’, ἀντίπαλον ὁ Σεμέλης γόνος βότρυος ὑγρὸν πῶμ’ ηὗρε κἀσηνέγκατο θνητοῖς, ὃ παύει τοὺς ταλαιπώρους βροτοὺς λύπης, ὅταν πλησθῶσιν ἀμπέλου ῥοῆς, ὕπνον τε λήθην τῶν καθ’ ἡμέραν κακῶν δίδωσιν, οὐδ’ ἔστ’ ἄλλο φάρμακον πόνων.
οὗτος θεοῖσι σπένδεται θεὸς γεγώς, ὥστε διὰ τοῦτον τἀγάθ’ ἀνθρώπους ἔχειν.
καὶ διαγελᾶις νιν ὡς ἐνερράφη Διὸς μηρῶι; διδάξω σ’ ὡς καλῶς ἔχει τόδε.
ἐπεί νιν ἥρπασ’ ἐκ πυρὸς κεραυνίου Ζεύς, ἐς δ’ Ὄλυμπον βρέφος ἀνήγαγεν νέον, Ἥρα νιν ἤθελ’ ἐκβαλεῖν ἀπ’ οὐρανοῦ, Ζεὺς δ’ ἀντεμηχανήσαθ’ οἷα δὴ θεός· ῥήξας μέρος τι τοῦ χθόν’ ἐγκυκλουμένου αἰθέρος, ἔδωκε τόνδ’ ὅμηρον, ἐκτιθεὶς Διόνυσον Ἥρας νεικέων· χρόνωι δέ νιν βροτοὶ ῥαφῆναί φασιν ἐν μηρῶι Διός, ὄνομα μεταστήσαντες, ὅτι θεᾶι θεὸς Ἥραι ποθ’ ὡμήρευσε, συνθέντες λόγον.
μάντις δ’ ὁ δαίμων ὅδε· τὸ γὰρ βακχεύσιμον καὶ τὸ μανιῶδες μαντικὴν πολλὴν ἔχει· ὅταν γὰρ ὁ θεὸς ἐς τὸ σῶμ’ ἔλθηι πολύς, λέγειν τὸ μέλλον τοὺς μεμηνότας ποιεῖ.
Ἄρεώς τε μοῖραν μεταλαβὼν ἔχει τινά· στρατὸν γὰρ ἐν ὅπλοις ὄντα κἀπὶ τάξεσιν φόβος διεπτόησε πρὶν λόγχης θιγεῖν· μανία δὲ καὶ τοῦτ’ ἐστὶ Διονύσου πάρα.
ἔτ’ αὐτὸν ὄψηι κἀπὶ Δελφίσιν πέτραις πηδῶντα σὺν πεύκαισι δικόρυφον πλάκα, πάλλοντα καὶ σείοντα βακχεῖον κλάδον, μέγαν τ’ ἀν’ Ἑλλάδ’. ἀλλ’ ἐμοί, Πενθεῦ, πιθοῦ· μὴ τὸ κράτος αὔχει δύναμιν ἀνθρώποις ἔχειν, μηδ’, ἢν δοκῆις μέν, ἡ δὲ δόξα σου νοσῆι, φρονεῖν δόκει τι· τὸν θεὸν δ’ ἐς γῆν δέχου καὶ σπένδε καὶ βάκχευε καὶ στέφου κάρα.
οὐχ ὁ Διόνυσος σωφρονεῖν ἀναγκάσει γυναῖκας ἐς τὴν Κύπριν, ἀλλ’ ἐν τῆι φύσει [τὸ σωφρονεῖν ἔνεστιν εἰς τὰ πάντ’ ἀεί] τοῦτο· σκοπεῖν χρή· καὶ γὰρ ἐν βακχεύμασιν οὖσ’ ἥ γε σώφρων οὐ διαφθαρήσεται.
ὁρᾶις; σὺ χαίρεις, ὅταν ἐφεστῶσιν πύλαις πολλοί, τὸ Πενθέως δ’ ὄνομα μεγαλύνηι πόλις· κἀκεῖνος, οἶμαι, τέρπεται τιμώμενος.
ἐγὼ μὲν οὖν καὶ Κάδμος, ὃν σὺ διαγελᾶις, κισσῶι τ’ ἐρεψόμεσθα καὶ χορεύσομεν, πολιὰ ξυνωρίς, ἀλλ’ ὅμως χορευτέον, κοὐ θεομαχήσω σῶν λόγων πεισθεὶς ὕπο.
μαίνηι γὰρ ὡς ἄλγιστα, κοὔτε φαρμάκοις ἄκη λάβοις ἂν οὔτ’ ἄνευ τούτων νόσου.
ὦ πρέσβυ, Φοῖβόν τ’ οὐ καταισχύνεις λόγοις, τιμῶν τε Βρόμιον σωφρονεῖς, μέγαν θεόν.
ὦ παῖ, καλῶς σοι Τειρεσίας παρήινεσεν.
οἴκει μεθ’ ἡμῶν, μὴ θύραζε τῶν νόμων· νῦν γὰρ πέτηι τε καὶ φρονῶν οὐδὲν φρονεῖς.
κεἰ μὴ γὰρ ἔστιν ὁ θεὸς οὗτος, ὡς σὺ φήις, παρὰ σοὶ λεγέσθω· καὶ καταψεύδου καλῶς ὡς ἔστι Σεμέλης, ἵνα δοκῆι θεὸν τεκεῖν ἡμῖν τε τιμὴ παντὶ τῶι γένει προσῆι.
ὁρᾶις τὸν Ἀκταίωνος ἄθλιον μόρον, ὃν ὠμόσιτοι σκύλακες ἃς ἐθρέψατο διεσπάσαντο, κρείσσον’ ἐν κυναγίαις Ἀρτέμιδος εἶναι κομπάσαντ’ ἐν ὀργάσιν.
ὃ μὴ πάθηις σύ· δεῦρό σου στέψω κάρα κισσῶι· μεθ’ ἡμῶν τῶι θεῶι τιμὴν δίδου.
οὐ μὴ προσοίσεις χεῖρα, βακχεύσεις δ’ ἰών, μηδ’ ἐξομόρξηι μωρίαν τὴν σὴν ἐμοί; τῆς σῆς <δ’> ἀνοίας τόνδε τὸν διδάσκαλον δίκην μέτειμι. στειχέτω τις ὡς τάχος, ἐλθὼν δὲ θάκους τοῦδ’ ἵν’ οἰωνοσκοπεῖ μοχλοῖς τριαίνου κἀνάτρεψον ἔμπαλιν, ἄνω κάτω τὰ πάντα συγχέας ὁμοῦ, καὶ στέμματ’ ἀνέμοις καὶ θυέλλαισιν μέθες· μάλιστα γάρ νιν δήξομαι δράσας τάδε.
οἱ δ’ ἀνὰ πόλιν στείχοντες ἐξιχνεύσατε τὸν θηλύμορφον ξένον, ὃς ἐσφέρει νόσον καινὴν γυναιξὶ καὶ λέχη λυμαίνεται.
κἄνπερ λάβητε, δέσμιον πορεύσατε δεῦρ’ αὐτόν, ὡς ἂν λευσίμου δίκης τυχὼν θάνηι, πικρὰν βάκχευσιν ἐν Θήβαις ἰδών.
ὦ σχέτλι’, ὡς οὐκ οἶσθα ποῦ ποτ’ εἶ λόγων· μέμηνας ἤδη, καὶ πρὶν ἐξεστὼς φρενῶν.
στείχωμεν ἡμεῖς, Κάδμε, κἀξαιτώμεθα ὑπέρ τε τούτου καίπερ ὄντος ἀγρίου ὑπέρ τε πόλεως τὸν θεὸν μηδὲν νέον δρᾶν. ἀλλ’ ἕπου μοι κισσίνου βάκτρου μέτα, πειρῶ δ’ ἀνορθοῦν σῶμ’ ἐμόν, κἀγὼ τὸ σόν.
γέροντε δ’ αἰσχρὸν δύο πεσεῖν· ἴτω δ’ ὅμως· τῶι Βακχίωι γὰρ τῶι Διὸς δουλευτέον.
Πενθεὺς δ’ ὅπως μὴ πένθος εἰσοίσει δόμοις τοῖς σοῖσι, Κάδμε· μαντικῆι μὲν οὐ λέγω, τοῖς πράγμασιν δέ· μῶρα γὰρ μῶρος λέγει.
Ὁσία πότνα θεῶν, Ὁσία δ’ ἃ κατὰ γᾶν χρυσέαι πτέρυγι φέρηι, τάδε Πενθέως ἀίεις; ἀίεις οὐχ ὁσίαν ὕβριν ἐς τὸν Βρόμιον, τὸν Σεμέλας, τὸν παρὰ καλλι- στεφάνοις εὐφροσύναις δαί- μονα πρῶτον μακάρων; ὃς τάδ’ ἔχει, θιασεύειν τε χοροῖς μετά τ’ αὐλοῦ γελάσαι ἀποπαῦσαί τε μερίμνας, ὁπόταν βότρυος ἔλθηι γάνος ἐν δαιτὶ θεῶν, κις- σοφόροις δ’ ἐν θαλίαις ἀν- δράσι κρατὴρ ὕπνον ἀμφιβάλληι.
ἀχαλίνων στομάτων ἀνόμου τ’ ἀφροσύνας τὸ τέλος δυστυχία· ὁ δὲ τᾶς ἡσυχίας βίοτος καὶ τὸ φρονεῖν ἀσάλευτόν τε μένει καὶ ξυνέχει δώματα· πόρσω γὰρ ὅμως αἰθέρα ναίον- τες ὁρῶσιν τὰ βροτῶν οὐρανίδαι.
τὸ σοφὸν δ’ οὐ σοφία, τό τε μὴ θνατὰ φρονεῖν βραχὺς αἰών· ἐπὶ τούτωι δὲ τίς ἂν μεγάλα διώκων τὰ παρόντ’ οὐχὶ φέροι; μαι- νομένων οἵδε τρόποι καὶ κακοβούλων παρ’ ἔμοιγε φωτῶν.
ἱκοίμαν ποτὶ Κύπρον, νᾶσον τᾶς Ἀφροδίτας, ἵν’ οἱ θελξίφρονες νέμον- ται θνατοῖσιν Ἔρωτες Πάφον, τὰν ἑκατόστομοι βαρβάρου ποταμοῦ ῥοαὶ καρπίζουσιν ἄνομβροι, οὗ θ’ ἁ καλλιστευομένα Πιερία, μούσειος ἕδρα, σεμνὰ κλειτὺς Ὀλύμπου· ἐκεῖσ’ ἄγε με, Βρόμιε Βρόμιε, πρόβακχ’ εὔιε δαῖμον.
ἐκεῖ Χάριτες, ἐκεῖ δὲ Πόθος, ἐκεῖ δὲ βάκ- χαις θέμις ὀργιάζειν.
ὁ δαίμων ὁ Διὸς παῖς χαίρει μὲν θαλίαισιν, φιλεῖ δ’ ὀλβοδότειραν Εἰ- ρήναν, κουροτρόφον θεάν.
ἴσαν δ’ ἔς τε τὸν ὄλβιον τόν τε χείρονα δῶκ’ ἔχειν οἴνου τέρψιν ἄλυπον· μισεῖ δ’ ὧι μὴ ταῦτα μέλει, κατὰ φάος νύκτας τε φίλας εὐαίωνα διαζῆν, †σοφὰν δ’ ἀπέχειν πραπίδα φρένα τε περισσῶν παρὰ φωτῶν†.
τὸ πλῆθος ὅτι τὸ φαυλότερον ἐνόμισε χρῆ- ταί τε, τόδ’ ἂν δεχοίμαν.
Πενθεῦ, πάρεσμεν τήνδ’ ἄγραν ἠγρευκότες ἐφ’ ἣν ἔπεμψας, οὐδ’ ἄκρανθ’ ὡρμήσαμεν.
ὁ θὴρ δ’ ὅδ’ ἡμῖν πρᾶος οὐδ’ ὑπέσπασεν φυγῆι πόδ’, ἀλλ’ ἔδωκεν οὐκ ἄκων χέρας, οὐκ ὠχρός, οὐδ’ ἤλλαξεν οἰνωπὸν γένυν, γελῶν δὲ καὶ δεῖν κἀπάγειν ἐφίετο ἔμενέ τε, τοὐμὸν εὐτρεπὲς ποιούμενος.
κἀγὼ δι’ αἰδοῦς εἶπον· Ὦ ξέν’, οὐχ ἑκὼν ἄγω σε, Πενθέως δ’ ὅς μ’ ἔπεμψ’ ἐπιστολαῖς.
ἃς δ’ αὖ σὺ βάκχας εἷρξας, ἃς συνήρπασας κἄδησας ἐν δεσμοῖσι πανδήμου στέγης, φροῦδαί γ’ ἐκεῖναι λελυμέναι πρὸς ὀργάδας σκιρτῶσι Βρόμιον ἀνακαλούμεναι θεόν· αὐτόματα δ’ αὐταῖς δεσμὰ διελύθη ποδῶν κλῆιδές τ’ ἀνῆκαν θύρετρ’ ἄνευ θνητῆς χερός.
πολλῶν δ’ ὅδ’ ἁνὴρ θαυμάτων ἥκει πλέως ἐς τάσδε Θήβας. σοὶ δὲ τἄλλα χρὴ μέλειν.
μέθεσθε χειρῶν τοῦδ’· ἐν ἄρκυσιν γὰρ ὢν οὐκ ἔστιν οὕτως ὠκὺς ὥστε μ’ ἐκφυγεῖν.
ἀτὰρ τὸ μὲν σῶμ’ οὐκ ἄμορφος εἶ, ξένε, ὡς ἐς γυναῖκας, ἐφ’ ὅπερ ἐς Θήβας πάρει· πλόκαμός τε γάρ σου ταναὸς οὐ πάλης ὕπο, γένυν παρ’ αὐτὴν κεχυμένος, πόθου πλέως· λευκὴν δὲ χροιὰν ἐκ παρασκευῆς ἔχεις, οὐχ ἡλίου βολαῖσιν ἀλλ’ ὑπὸ σκιᾶς τὴν Ἀφροδίτην καλλονῆι θηρώμενος.
πρῶτον μὲν οὖν μοι λέξον ὅστις εἶ γένος.
οὐκ ὄκνος οὐδείς, ῥάιδιον δ’ εἰπεῖν τόδε.
τὸν ἀνθεμώδη Τμῶλον οἶσθά που κλύων.
οἶδ’, ὃς τὸ Σάρδεων ἄστυ περιβάλλει κύκλωι.
ἐντεῦθέν εἰμι, Λυδία δέ μοι πατρίς.
πόθεν δὲ τελετὰς τάσδ’ ἄγεις ἐς Ἑλλάδα; Διόνυσος αὐτός μ’ εἰσέβησ’, ὁ τοῦ Διός.
Ζεὺς δ’ ἔστ’ ἐκεῖ τις ὃς νέους τίκτει θεούς; οὔκ, ἀλλ’ ὁ Σεμέλην ἐνθάδε ζεύξας γάμοις.
πότερα δὲ νύκτωρ σ’ ἢ κατ’ ὄμμ’ ἠνάγκασεν; ὁρῶν ὁρῶντα, καὶ δίδωσιν ὄργια.
τὰ δ’ ὄργι’ ἐστὶ τίν’ ἰδέαν ἔχοντά σοι; ἄρρητ’ ἀβακχεύτοισιν εἰδέναι βροτῶν.
ἔχει δ’ ὄνησιν τοῖσι θύουσιν τίνα; οὐ θέμις ἀκοῦσαί σ’, ἔστι δ’ ἄξι’ εἰδέναι.
εὖ τοῦτ’ ἐκιβδήλευσας, ἵν’ ἀκοῦσαι θέλω.
ἀσέβειαν ἀσκοῦντ’ ὄργι’ ἐχθαίρει θεοῦ.
ὁ θεός, ὁρᾶν γὰρ φὴις σαφῶς, ποῖός τις ἦν; ὁποῖος ἤθελ’· οὐκ ἐγὼ ’τασσον τόδε.
τοῦτ’ αὖ παρωχέτευσας, εὖ γ’ οὐδὲν λέγων.
δόξει τις ἀμαθεῖ σοφὰ λέγων οὐκ εὖ φρονεῖν.
ἦλθες δὲ πρῶτα δεῦρ’ ἄγων τὸν δαίμονα; πᾶς ἀναχορεύει βαρβάρων τάδ’ ὄργια.
φρονοῦσι γὰρ κάκιον Ἑλλήνων πολύ.
τάδ’ εὖ γε μᾶλλον· οἱ νόμοι δὲ διάφοροι.
τὰ δ’ ἱερὰ νύκτωρ ἢ μεθ’ ἡμέραν τελεῖς; νύκτωρ τὰ πολλά· σεμνότητ’ ἔχει σκότος.
τοῦτ’ ἐς γυναῖκας δόλιόν ἐστι καὶ σαθρόν.
κἀν ἡμέραι τό γ’ αἰσχρὸν ἐξεύροι τις ἄν.
δίκην σε δοῦναι δεῖ σοφισμάτων κακῶν.
σὲ δ’ ἀμαθίας γε κἀσεβοῦντ’ ἐς τὸν θεόν.
ὡς θρασὺς ὁ βάκχος κοὐκ ἀγύμναστος λόγων.
εἴφ’ ὅτι παθεῖν δεῖ· τί με τὸ δεινὸν ἐργάσηι; πρῶτον μὲν ἁβρὸν βόστρυχον τεμῶ σέθεν.
ἱερὸς ὁ πλόκαμος· τῶι θεῶι δ’ αὐτὸν τρέφω.
ἔπειτα θύρσον τόνδε παράδος ἐκ χεροῖν.
αὐτός μ’ ἀφαιροῦ· τόνδε Διονύσωι φορῶ.
εἱρκταῖσί τ’ ἔνδον σῶμα σὸν φυλάξομεν.
λύσει μ’ ὁ δαίμων αὐτός, ὅταν ἐγὼ θέλω.
ὅταν γε καλέσηις αὐτὸν ἐν βάκχαις σταθείς.
καὶ νῦν ἃ πάσχω πλησίον παρὼν ὁρᾶι.
καὶ ποῦ ’στιν; οὐ γὰρ φανερὸς ὄμμασίν γ’ ἐμοῖς.
παρ’ ἐμοί· σὺ δ’ ἀσεβὴς αὐτὸς ὢν οὐκ εἰσορᾶις.
λάζυσθε· καταφρονεῖ με καὶ Θήβας ὅδε.
αὐδῶ με μὴ δεῖν, σωφρονῶν οὐ σώφροσιν.
ἐγὼ δὲ δεῖν γε, κυριώτερος σέθεν.
οὐκ οἶσθ’ †ὅτι ζῆς† οὐδ’ ὃ δρᾶις οὐδ’ ὅστις εἶ.
Πενθεύς, Ἀγαυῆς παῖς, πατρὸς δ’ Ἐχίονος.
ἐνδυστυχῆσαι τοὔνομ’ ἐπιτήδειος εἶ.
χώρει· καθείρξατ’ αὐτὸν ἱππικαῖς πέλας φάτναισιν, ὡς ἂν σκότιον εἰσορᾶι κνέφας.
ἐκεῖ χόρευε· τάσδε δ’ ἃς ἄγων πάρει κακῶν συνεργοὺς ἢ διεμπολήσομεν ἢ χεῖρα δούπου τοῦδε καὶ βύρσης κτύπου παύσας ἐφ’ ἱστοῖς δμωίδας κεκτήσομαι.
στείχοιμ’ ἄν· ὅτι γὰρ μὴ χρεὼν οὔτοι χρεὼν παθεῖν. ἀτάρ τοι τῶνδ’ ἄποιν’ ὑβρισμάτων μέτεισι Διόνυσός σ’, ὃν οὐκ εἶναι λέγεις· ἡμᾶς γὰρ ἀδικῶν κεῖνον ἐς δεσμοὺς ἄγεις.
Ἀχελώιου θύγατερ, πότνι’ εὐπάρθενε Δίρκα, σὺ γὰρ ἐν σαῖς ποτε παγαῖς τὸ Διὸς βρέφος ἔλαβες, ὅτε μηρῶι πυρὸς ἐξ ἀθανάτου Ζεὺς ὁ τεκὼν ἥρπασέ νιν, τάδ’ ἀναβοάσας· Ἴθι, Διθύραμβ’, ἐμὰν ἄρ- σενα τάνδε βᾶθι νηδύν· ἀναφαίνω σε τόδ’, ὦ Βάκ- χιε, Θήβαις ὀνομάζειν.
σὺ δέ μ’, ὦ μάκαιρα Δίρκα, στεφανηφόρους ἀπωθῆι θιάσους ἔχουσαν ἐν σοί.
τί μ’ ἀναίνηι; τί με φεύγεις; ἔτι ναὶ τὰν βοτρυώδη Διονύσου χάριν οἴνας ἔτι σοι τοῦ Βρομίου μελήσει.
[οἵαν οἵαν ὀργὰν] ἀναφαίνει χθόνιον γένος ἐκφύς γε δράκοντός ποτε Πενθεύς, ὃν Ἐχίων ἐφύτευσε χθόνιος, ἀγριωπὸν τέρας, οὐ φῶτα βρότειον, φόνιον δ’ ὥστε γίγαντ’ ἀντίπαλον θεοῖς· ὃς ἔμ’ ἐν βρόχοισι τὰν τοῦ Βρομίου τάχα ξυνάψει, τὸν ἐμὸν δ’ ἐντὸς ἔχει δώ- ματος ἤδη θιασώταν σκοτίαισι κρυπτὸν εἱρκταῖς.
ἐσορᾶις τάδ’, ὦ Διὸς παῖ Διόνυσε, σοὺς προφήτας ἐν ἁμίλλαισιν ἀνάγκας; μόλε, χρυσῶπα τινάσσων, ἄνα, θύρσον κατ’ Ὀλύμπου, φονίου δ’ ἀνδρὸς ὕβριν κατάσχες.
πόθι Νύσας ἄρα τᾶς θη- ροτρόφου θυρσοφορεῖς θιάσους, ὦ Διόνυσ’, ἢ κορυφαῖς Κωρυκίαις; τάχα δ’ ἐν ταῖς πολυδένδροισιν Ὀλύμπου θαλάμαις, ἔνθα ποτ’ Ὀρφεὺς κιθαρίζων σύναγεν δένδρεα μούσαις, σύναγεν θῆρας ἀγρώστας.
μάκαρ ὦ Πιερία, σέβεταί σ’ Εὔιος, ἥξει τε χορεύσων ἅμα βακχεύ- μασι, τόν τ’ ὠκυρόαν διαβὰς Ἀξιὸν εἱλις- σομένας μαινάδας ἄξει Λυδίαν τε τὸν εὐδαιμονίας βροτοῖς ὀλβοδόταν πατέρ’, ὃν ἔκλυον εὔιππον χώραν ὕδασιν καλλίστοισι λιπαίνειν.
ἰώ,κλύετ’ ἐμᾶς κλύετ’ αὐδᾶς, ἰὼ βάκχαι, ἰὼ βάκχαι.
τίς ὅδε, τίς πόθεν ὁ κέλαδος ἀνά μ’ ἐκάλεσεν Εὐίου; ἰὼ ἰώ, πάλιν αὐδῶ, ὁ Σεμέλας, ὁ Διὸς παῖς.
ἰὼ ἰώ, δέσποτα δέσποτα, μόλε νυν ἁμέτερον ἐς θίασον, ὦ Βρόμιε Βρόμιε.
<σεῖε> πέδον χθονός, Ἔννοσι πότνια.
ἆ ἆ, τάχα τὰ Πενθέως μέλαθρα διατι- νάξεται πεσήμασιν.
ὁ Διόνυσος ἀνὰ μέλαθρα· σέβετέ νιν. —σέβομεν ὤ.
εἴδετε λάϊνα κίοσιν ἔμβολα τάδε διάδρομα; Βρόμιος <ὅδ’> ἀλα- λάζεται στέγας ἔσω.
ἅπτε κεραύνιον αἴθοπα λαμπάδα, σύμφλεγε σύμφλεγε δώματα Πενθέος.
ἆ ἆ,πῦρ οὐ λεύσσεις, οὐδ’ αὐγάζηι <τόνδε> Σεμέλας ἱερὸν ἀμφὶ τάφον ἅν ποτε κεραυνοβόλος ἔλιπε φλόγα Δῖος βροντά; δίκετε πεδόσε δίκετε τρομερὰ σώματα, μαινάδες· ὁ γὰρ ἄναξ ἄνω κάτω τιθεὶς ἔπεισι μέλαθρα τάδε Διὸς γόνος.
βάρβαροι γυναῖκες, οὕτως ἐκπεπληγμέναι φόβωι πρὸς πέδωι πεπτώκατ’; ἤισθεσθ’, ὡς ἔοικε, Βακχίου διατινάξαντος †δῶμα Πενθέως· ἀλλ’ ἐξανίστατε† σῶμα καὶ θαρσεῖτε σαρκὸς ἐξαμείψασαι τρόμον.
ὦ φάος μέγιστον ἡμῖν εὐίου βακχεύματος, ὡς ἐσεῖδον ἀσμένη σε, μονάδ’ ἔχουσ’ ἐρημίαν.
εἰς ἀθυμίαν ἀφίκεσθ’, ἡνίκ’ εἰσεπεμπόμην, Πενθέως ὡς ἐς σκοτεινὰς ὁρκανὰς πεσούμενος; πῶς γὰρ οὔ; τίς μοι φύλαξ ἦν, εἰ σὺ συμφορᾶς τύχοις; ἀλλὰ πῶς ἠλευθερώθης, ἀνδρὸς ἀνοσίου τυχών; αὐτὸς ἐξέσωσ’ ἐμαυτὸν ῥαιδίως ἄνευ πόνου.
οὐδέ σου συνῆψε χεῖρας δεσμίοισιν ἐν βρόχοις; ταῦτα καὶ καθύβρισ’ αὐτόν, ὅτι με δεσμεύειν δοκῶν οὔτ’ ἔθιγεν οὔθ’ ἥψαθ’ ἡμῶν, ἐλπίσιν δ’ ἐβόσκετο.
πρὸς φάτναις δὲ ταῦρον εὑρών, οὗ καθεῖρξ’ ἡμᾶς ἄγων, τῶιδε περὶ βρόχους ἔβαλλε γόνασι καὶ χηλαῖς ποδῶν, θυμὸν ἐκπνέων, ἱδρῶτα σώματος στάζων ἄπο, χείλεσιν διδοὺς ὀδόντας· πλησίον δ’ ἐγὼ παρὼν ἥσυχος θάσσων ἔλευσσον. ἐν δὲ τῶιδε τῶι χρόνωι ἀνετίναξ’ ἐλθὼν ὁ Βάκχος δῶμα καὶ μητρὸς τάφωι πῦρ ἀνῆψ’· ὁ δ’ ὡς ἐσεῖδε, δώματ’ αἴθεσθαι δοκῶν, ἦισσ’ ἐκεῖσε κἆιτ’ ἐκεῖσε, δμωσὶν Ἀχελῶιον φέρειν ἐννέπων, ἅπας δ’ ἐν ἔργωι δοῦλος ἦν, μάτην πονῶν.
διαμεθεὶς δὲ τόνδε μόχθον, ὡς ἐμοῦ πεφευγότος ἵεται ξίφος κελαινὸν ἁρπάσας δόμων ἔσω.
κἆιθ’ ὁ Βρόμιος, ὡς ἔμοιγε φαίνεται, δόξαν λέγω, φάσμ’ ἐποίησεν κατ’ αὐλήν· ὁ δ’ ἐπὶ τοῦθ’ ὡρμημένος ἦισσε κἀκέντει φαεννὸν <αἰθέρ’>, ὡς σφάζων ἐμέ.
πρὸς δὲ τοῖσδ’ αὐτῶι τάδ’ ἄλλα Βάκχιος λυμαίνεται· δώματ’ ἔρρηξεν χαμᾶζε, συντεθράνωται δ’ ἅπαν πικροτάτους ἰδόντι δεσμοὺς τοὺς ἐμούς· κόπου δ’ ὕπο διαμεθεὶς ξίφος παρεῖται· πρὸς θεὸν γὰρ ὢν ἀνὴρ ἐς μάχην ἐλθεῖν ἐτόλμησ’. ἥσυχος δ’ ἐκβὰς ἐγὼ δωμάτων ἥκω πρὸς ὑμᾶς, Πενθέως οὐ φροντίσας.
ὡς δέ μοι δοκεῖ (ψοφεῖ γοῦν ἀρβύλη δόμων ἔσω) ἐς προνώπι’ αὐτίχ’ ἥξει. τί ποτ’ ἄρ’ ἐκ τούτων ἐρεῖ; ῥαιδίως γὰρ αὐτὸν οἴσω, κἂν πνέων ἔλθηι μέγα· πρὸς σοφοῦ γὰρ ἀνδρὸς ἀσκεῖν σώφρον’ εὐοργησίαν.
πέπονθα δεινά· διαπέφευγέ μ’ ὁ ξένος, ὃς ἄρτι δεσμοῖς ἦν κατηναγκασμένος.
ἔα ἔα· ὅδ’ ἐστὶν ἁνήρ· τί τάδε; πῶς προνώπιος φαίνηι πρὸς οἴκοις τοῖς ἐμοῖς, ἔξω βεβώς; στῆσον πόδ’, ὀργῆι δ’ ὑπόθες ἥσυχον πόδα.
πόθεν σὺ δεσμὰ διαφυγὼν ἔξω περᾶις; οὐκ εἶπον, ἢ οὐκ ἤκουσας, ὅτι λύσει μέ τις; τίς; τοὺς λόγους γὰρ ἐσφέρεις καινοὺς ἀεί.
ὃς τὴν πολύβοτρυν ἄμπελον φύει βροτοῖς.
ὠνείδισας δὴ τοῦτο Διονύσωι καλόν.
κλήιειν κελεύω πάντα πύργον ἐν κύκλωι.
τί δ’; οὐχ ὑπερβαίνουσι καὶ τείχη θεοί; σοφὸς σοφὸς σύ, πλὴν ἃ δεῖ σ’ εἶναι σοφόν.
ἃ δεῖ μάλιστα, ταῦτ’ ἔγωγ’ ἔφυν σοφός.
κείνου δ’ ἀκούσας πρῶτα τοὺς λόγους μάθε, ὃς ἐξ ὄρους πάρεστιν ἀγγελῶν τί σοι.
ἡμεῖς δέ σοι μενοῦμεν, οὐ φευξούμεθα.
Πενθεῦ κρατύνων τῆσδε Θηβαίας χθονός, ἥκω Κιθαιρῶν’ ἐκλιπών, ἵν’ οὔποτε λευκῆς χιόνος ἀνεῖσαν εὐαγεῖς βολαί.
ἥκεις δὲ ποίαν προστιθεὶς σπουδὴν λόγου; βάκχας ποτνιάδας εἰσιδών, αἳ τῆσδε γῆς οἴστροισι λευκὸν κῶλον ἐξηκόντισαν, ἥκω φράσαι σοι καὶ πόλει χρήιζων, ἄναξ, ὡς δεινὰ δρῶσι θαυμάτων τε κρείσσονα.
θέλω δ’ ἀκοῦσαι πότερά σοι παρρησίαι φράσω τὰ κεῖθεν ἢ λόγον στειλώμεθα· τὸ γὰρ τάχος σου τῶν φρενῶν δέδοικ’, ἄναξ, καὶ τοὐξύθυμον καὶ τὸ βασιλικὸν λίαν.
λέγ’, ὡς ἀθῶιος ἐξ ἐμοῦ πάντως ἔσηι· [τοῖς γὰρ δικαίοις οὐχὶ θυμοῦσθαι χρεών.] ὅσωι δ’ ἂν εἴπηις δεινότερα βακχῶν πέρι, τοσῶιδε μᾶλλον τὸν ὑποθέντα τὰς τέχνας γυναιξὶ τόνδε τῆι δίκηι προσθήσομεν.
ἀγελαῖα μὲν βοσκήματ’ ἄρτι πρὸς λέπας μόσχων ὑπεξήκριζον, ἡνίχ’ ἥλιος ἀκτῖνας ἐξίησι θερμαίνων χθόνα.
ὁρῶ δὲ θιάσους τρεῖς γυναικείων χορῶν, ὧν ἦρχ’ ἑνὸς μὲν Αὐτονόη, τοῦ δευτέρου μήτηρ Ἀγαυὴ σή, τρίτου δ’ Ἰνὼ χοροῦ.
ηὗδον δὲ πᾶσαι σώμασιν παρειμέναι, αἱ μὲν πρὸς ἐλάτης νῶτ’ ἐρείσασαι φόβην, αἱ δ’ ἐν δρυὸς φύλλοισι πρὸς πέδωι κάρα εἰκῆι βαλοῦσαι σωφρόνως, οὐχ ὡς σὺ φὴις ὠινωμένας κρατῆρι καὶ λωτοῦ ψόφωι θηρᾶν καθ’ ὕλην Κύπριν ἠρημωμένας.
ἡ σὴ δὲ μήτηρ ὠλόλυξεν ἐν μέσαις σταθεῖσα βάκχαις ἐξ ὕπνου κινεῖν δέμας, μυκήμαθ’ ὡς ἤκουσε κεροφόρων βοῶν.
αἱ δ’ ἀποβαλοῦσαι θαλερὸν ὀμμάτων ὕπνον ἀνῆιξαν ὀρθαί, θαῦμ’ ἰδεῖν εὐκοσμίας, νέαι παλαιαὶ παρθένοι τ’ ἔτ’ ἄζυγες.
καὶ πρῶτα μὲν καθεῖσαν εἰς ὤμους κόμας νεβρίδας τ’ ἀνεστείλανθ’ ὅσαισιν ἁμμάτων σύνδεσμ’ ἐλέλυτο, καὶ καταστίκτους δορὰς ὄφεσι κατεζώσαντο λιχμῶσιν γένυν.
αἱ δ’ ἀγκάλαισι δορκάδ’ ἢ σκύμνους λύκων ἀγρίους ἔχουσαι λευκὸν ἐδίδοσαν γάλα, ὅσαις νεοτόκοις μαστὸς ἦν σπαργῶν ἔτι βρέφη λιπούσαις· ἐπὶ δ’ ἔθεντο κισσίνους στεφάνους δρυός τε μίλακός τ’ ἀνθεσφόρου.
θύρσον δέ τις λαβοῦσ’ ἔπαισεν ἐς πέτραν, ὅθεν δροσώδης ὕδατος ἐκπηδᾶι νοτίς· ἄλλη δὲ νάρθηκ’ ἐς πέδον καθῆκε γῆς καὶ τῆιδε κρήνην ἐξανῆκ’ οἴνου θεός· ὅσαις δὲ λευκοῦ πώματος πόθος παρῆν, ἄκροισι δακτύλοισι διαμῶσαι χθόνα γάλακτος ἑσμοὺς εἶχον· ἐκ δὲ κισσίνων θύρσων γλυκεῖαι μέλιτος ἔσταζον ῥοαί.
ὥστ’, εἰ παρῆσθα, τὸν θεὸν τὸν νῦν ψέγεις εὐχαῖσιν ἂν μετῆλθες εἰσιδὼν τάδε.
ξυνήλθομεν δὲ βουκόλοι καὶ ποιμένες κοινῶν λόγων δώσοντες ἀλλήλοις ἔριν [ὡς δεινὰ δρῶσι θαυμάτων τ’ ἐπάξια].
καί τις πλάνης κατ’ ἄστυ καὶ τρίβων λόγων ἔλεξεν εἰς ἅπαντας· Ὦ σεμνὰς πλάκας ναίοντες ὀρέων, θέλετε θηρασώμεθα Πενθέως Ἀγαυὴν μητέρ’ ἐκ βακχευμάτων χάριν τ’ ἄνακτι θώμεθ’; εὖ δ’ ἡμῖν λέγειν ἔδοξε, θάμνων δ’ ἐλλοχίζομεν φόβαις κρύψαντες αὑτούς. αἱ δὲ τὴν τεταγμένην ὥραν ἐκίνουν θύρσον ἐς βακχεύματα, Ἴακχον ἀθρόωι στόματι τὸν Διὸς γόνον Βρόμιον καλοῦσαι· πᾶν δὲ συνεβάκχευ’ ὄρος καὶ θῆρες, οὐδὲν δ’ ἦν ἀκίνητον δρόμωι.
κυρεῖ δ’ Ἀγαυὴ πλησίον θρώισκουσ’ ἐμοῦ, κἀγὼ ’ξεπήδησ’ ὡς συναρπάσαι θέλων, λόχμην κενώσας ἔνθ’ ἐκρύπτομεν δέμας.
ἡ δ’ ἀνεβόησεν· Ὦ δρομάδες ἐμαὶ κύνες, θηρώμεθ’ ἀνδρῶν τῶνδ’ ὕπ’· ἀλλ’ ἕπεσθέ μοι, ἕπεσθε θύρσοις διὰ χερῶν ὡπλισμέναι.
ἡμεῖς μὲν οὖν φεύγοντες ἐξηλύξαμεν βακχῶν σπαραγμόν, αἱ δὲ νεμομέναις χλόην μόσχοις ἐπῆλθον χειρὸς ἀσιδήρου μέτα.
καὶ τὴν μὲν ἂν προσεῖδες εὔθηλον πόριν μυκωμένην ἕλκουσαν ἐν χεροῖν δίχα, ἄλλαι δὲ δαμάλας διεφόρουν σπαράγμασιν.
εἶδες δ’ ἂν ἢ πλεύρ’ ἢ δίχηλον ἔμβασιν ῥιπτόμεν’ ἄνω τε καὶ κάτω· κρεμαστὰ δὲ ἔσταζ’ ὑπ’ ἐλάταις ἀναπεφυρμέν’ αἵματι.
ταῦροι δ’ ὑβρισταὶ κἀς κέρας θυμούμενοι τὸ πρόσθεν ἐσφάλλοντο πρὸς γαῖαν δέμας, μυριάσι χειρῶν ἀγόμενοι νεανίδων· θᾶσσον δὲ διεφοροῦντο σαρκὸς ἐνδυτὰ ἢ σὲ ξυνάψαι βλέφαρα βασιλείοις κόραις.
χωροῦσι δ’ ὥστ’ ὄρνιθες ἀρθεῖσαι δρόμωι πεδίων ὑποτάσεις αἳ παρ’ Ἀσωποῦ ῥοαῖς εὔκαρπον ἐκβάλλουσι Θηβαίοις στάχυν, Ὑσιάς τ’ Ἐρυθράς θ’, αἳ Κιθαιρῶνος λέπας νέρθεν κατωικήκασιν, ὥστε πολέμιοι ἐπεσπεσοῦσαι πάντ’ ἄνω τε καὶ κάτω διέφερον· ἥρπαζον μὲν ἐκ δόμων τέκνα, ὁπόσα δ’ ἐπ’ ὤμοις ἔθεσαν οὐ δεσμῶν ὕπο προσείχετ’ οὐδ’ ἔπιπτεν [εἰς μέλαν πέδον, οὐ χαλκός, οὐ σίδηρος], ἐπὶ δὲ βοστρύχοις πῦρ ἔφερον, οὐδ’ ἔκαιεν. οἱ δ’ ὀργῆς ὕπο ἐς ὅπλ’ ἐχώρουν φερόμενοι βακχῶν ὕπο.
οὗπερ τὸ δεινὸν ἦν θέαμ’ ἰδεῖν, ἄναξ· τοῖς μὲν γὰρ οὐχ ἥιμασσε λογχωτὸν βέλος, οὐ χαλκός, οὐ σίδηρος <–×–⏑–>, κεῖναι δὲ θύρσους ἐξανιεῖσαι χερῶν ἐτραυμάτιζον κἀπενώτιζον φυγῆι γυναῖκες ἄνδρας οὐκ ἄνευ θεῶν τινος.
πάλιν δ’ ἐχώρουν ὅθεν ἐκίνησαν πόδα κρήνας ἐπ’ αὐτὰς ἃς ἀνῆκ’ αὐταῖς θεός, νίψαντο δ’ αἷμα, σταγόνα δ’ ἐκ παρηίδων γλώσσηι δράκοντες ἐξεφαίδρυνον χροός.
τὸν δαίμον’ οὖν τόνδ’, ὅστις ἔστ’, ὦ δέσποτα, δέχου πόλει τῆιδ’· ὡς τά τ’ ἄλλ’ ἐστὶν μέγας κἀκεῖνό φασιν αὐτόν, ὡς ἐγὼ κλύω, τὴν παυσίλυπον ἄμπελον δοῦναι βροτοῖς.
οἴνου δὲ μηκέτ’ ὄντος οὐκ ἔστιν Κύπρις οὐδ’ ἄλλο τερπνὸν οὐδὲν ἀνθρώποις ἔτι.
ταρβῶ μὲν εἰπεῖν τοὺς λόγους ἐλευθέρους πρὸς τὸν τύραννον, ἀλλ’ ὅμως εἰρήσεται· Διόνυσος ἥσσων οὐδενὸς θεῶν ἔφυ.
ἤδη τόδ’ ἐγγὺς ὥστε πῦρ ὑφάπτεται ὕβρισμα βακχῶν, ψόγος ἐς Ἕλληνας μέγας.
ἀλλ’ οὐκ ὀκνεῖν δεῖ· στεῖχ’ ἐπ’ Ἠλέκτρας ἰὼν πύλας· κέλευε πάντας ἀσπιδηφόρους ἵππων τ’ ἀπαντᾶν ταχυπόδων ἐπεμβάτας πέλτας θ’ ὅσοι πάλλουσι καὶ τόξων χερὶ ψάλλουσι νευράς, ὡς ἐπιστρατεύσομεν βάκχαισιν· οὐ γὰρ ἀλλ’ ὑπερβάλλει τάδε, εἰ πρὸς γυναικῶν πεισόμεσθ’ ἃ πάσχομεν.
πείθηι μὲν οὐδέν, τῶν ἐμῶν λόγων κλύων, Πενθεῦ· κακῶς δὲ πρὸς σέθεν πάσχων ὅμως οὔ φημι χρῆναί σ’ ὅπλ’ ἐπαίρεσθαι θεῶι, ἀλλ’ ἡσυχάζειν· Βρόμιος οὐκ ἀνέξεται κινοῦντα βάκχας <σ’> εὐίων ὀρῶν ἄπο.
οὐ μὴ φρενώσεις μ’, ἀλλὰ δέσμιος φυγὼν σώσηι τόδ’; ἤ σοι πάλιν ἀναστρέψω δίκην.
θύοιμ’ ἂν αὐτῶι μᾶλλον ἢ θυμούμενος πρὸς κέντρα λακτίζοιμι θνητὸς ὢν θεῶι.
θύσω, φόνον γε θῆλυν, ὥσπερ ἄξιαι, πολὺν ταράξας ἐν Κιθαιρῶνος πτυχαῖς.
φεύξεσθε πάντες· καὶ τόδ’ αἰσχρόν, ἀσπίδας θύρσοισι βάκχας ἐκτρέπειν χαλκηλάτους.
ἀπόρωι γε τῶιδε συμπεπλέγμεθα ξένωι, ὃς οὔτε πάσχων οὔτε δρῶν σιγήσεται.
ὦ τᾶν, ἔτ’ ἔστιν εὖ καταστῆσαι τάδε.
τί δρῶντα; δουλεύοντα δουλείαις ἐμαῖς; ἐγὼ γυναῖκας δεῦρ’ ὅπλων ἄξω δίχα.
οἴμοι· τόδ’ ἤδη δόλιον ἐς ἐμὲ μηχανᾶι.
ποῖόν τι, σῶσαί σ’ εἰ θέλω τέχναις ἐμαῖς; ξυνέθεσθε κοινῆι τάδ’, ἵνα βακχεύητ’ ἀεί.
καὶ μὴν ξυνεθέμην τοῦτό γ’, ἴσθι, τῶι θεῶι.
ἐκφέρετέ μοι δεῦρ’ ὅπλα, σὺ δὲ παῦσαι λέγων.
ἆ· βούληι σφ’ ἐν ὄρεσι συγκαθημένας ἰδεῖν; μάλιστα, μυρίον γε δοὺς χρυσοῦ σταθμόν.
τί δ’ εἰς ἔρωτα τοῦδε πέπτωκας μέγαν; λυπρῶς νιν εἰσίδοιμ’ ἂν ἐξωινωμένας.
ὅμως δ’ ἴδοις ἂν ἡδέως ἅ σοι πικρά; σάφ’ ἴσθι, σιγῆι γ’ ὑπ’ ἐλάταις καθήμενος.
ἀλλ’ ἐξιχνεύσουσίν σε, κἂν ἔλθηις λάθραι.
ἀλλ’ ἐμφανῶς· καλῶς γὰρ ἐξεῖπας τάδε.
ἄγωμεν οὖν σε κἀπιχειρήσεις ὁδῶι; ἄγ’ ὡς τάχιστα· τοῦ χρόνου δέ σοι φθονῶ.
στεῖλαί νυν ἀμφὶ χρωτὶ βυσσίνους πέπλους.
τί δὴ τόδ’; ἐς γυναῖκας ἐξ ἀνδρὸς τελῶ; μή σε κτάνωσιν, ἢν ἀνὴρ ὀφθῆις ἐκεῖ.
εὖ γ’ εἶπας αὖ τόδ’· ὥς τις εἶ πάλαι σοφός.
Διόνυσος ἡμᾶς ἐξεμούσωσεν τάδε.
πῶς οὖν γένοιτ’ ἂν ἃ σύ με νουθετεῖς καλῶς; ἐγὼ στελῶ σε δωμάτων ἔσω μολών.
τίνα στολήν; ἦ θῆλυν; ἀλλ’ αἰδώς μ’ ἔχει.
οὐκέτι θεατὴς μαινάδων πρόθυμος εἶ; στολὴν δὲ τίνα φὴις ἀμφὶ χρῶτ’ ἐμὸν βαλεῖν; κόμην μὲν ἐπὶ σῶι κρατὶ ταναὸν ἐκτενῶ.
τὸ δεύτερον δὲ σχῆμα τοῦ κόσμου τί μοι; πέπλοι ποδήρεις· ἐπὶ κάραι δ’ ἔσται μίτρα.
ἦ καί τι πρὸς τοῖσδ’ ἄλλο προσθήσεις ἐμοί; θύρσον γε χειρὶ καὶ νεβροῦ στικτὸν δέρος.
οὐκ ἂν δυναίμην θῆλυν ἐνδῦναι στολήν.
ἀλλ’ αἷμα θήσεις συμβαλὼν βάκχαις μάχην.
ὀρθῶς· μολεῖν χρὴ πρῶτον ἐς κατασκοπήν.
σοφώτερον γοῦν ἢ κακοῖς θηρᾶν κακά.
καὶ πῶς δι’ ἄστεως εἶμι Καδμείους λαθών; ὁδοὺς ἐρήμους ἴμεν· ἐγὼ δ’ ἡγήσομαι.
πᾶν κρεῖσσον ὥστε μὴ ’γγελᾶν βάκχας ἐμοί.
ἐλθόντ’ ἐς οἴκους <–⏑– ×–⏑–.
×–⏑– ×> ἃν δοκῆι βουλεύσομαι.
ἔξεστι· πάντηι τό γ’ ἐμὸν εὐτρεπὲς πάρα.
στείχοιμ’ ἄν· ἢ γὰρ ὅπλ’ ἔχων πορεύσομαι ἢ τοῖσι σοῖσι πείσομαι βουλεύμασιν.
γυναῖκες, ἁνὴρ ἐς βόλον καθίσταται, ἥξει δὲ βάκχας, οὗ θανὼν δώσει δίκην.
Διόνυσε, νῦν σὸν ἔργον· οὐ γὰρ εἶ πρόσω· τεισώμεθ’ αὐτόν. πρῶτα δ’ ἔκστησον φρενῶν, ἐνεὶς ἐλαφρὰν λύσσαν· ὡς φρονῶν μὲν εὖ οὐ μὴ θελήσηι θῆλυν ἐνδῦναι στολήν, ἔξω δ’ ἐλαύνων τοῦ φρονεῖν ἐνδύσεται.
χρήιζω δέ νιν γέλωτα Θηβαίοις ὀφλεῖν γυναικόμορφον ἀγόμενον δι’ ἄστεως ἐκ τῶν ἀπειλῶν τῶν πρὶν αἷσι δεινὸς ἦν.
ἀλλ’ εἶμι κόσμον ὅνπερ εἰς Ἅιδου λαβὼν ἄπεισι μητρὸς ἐκ χεροῖν κατασφαγεὶς Πενθεῖ προσάψων· γνώσεται δὲ τὸν Διὸς Διόνυσον, ὡς πέφυκεν ἐν μέρει θεὸς δεινότατος, ἀνθρώποισι δ’ ἠπιώτατος.
ἆρ’ ἐν παννυχίοις χοροῖς θήσω ποτὲ λευκὸν πόδ’ ἀναβακχεύουσα, δέραν αἰθέρ’ ἐς δροσερὸν ῥίπτουσ’, ὡς νεβρὸς χλοεραῖς ἐμπαί- ζουσα λείμακος ἡδοναῖς, ἁνίκ’ ἂν φοβερὰν φύγηι θήραν ἔξω φυλακᾶς εὐπλέκτων ὑπὲρ ἀρκύων, θωύσσων δὲ κυναγέτας συντείνηι δράμημα κυνῶν, μόχθοις δ’ ὠκυδρόμοις ἀελ- λὰς θρώισκηι πεδίον παραποτάμιον, ἡδομένα βροτῶν ἐρημίαις σκιαρο- κόμοιό τ’ ἔρνεσιν ὕλας; †τί τὸ σοφόν, ἢ τί τὸ κάλλιον† παρὰ θεῶν γέρας ἐν βροτοῖς ἢ χεῖρ’ ὑπὲρ κορυφᾶς τῶν ἐχθρῶν κρείσσω κατέχειν; ὅτι καλὸν φίλον αἰεί.
ὁρμᾶται μόλις, ἀλλ’ ὅμως πιστόν <τι> τὸ θεῖον σθένος· ἀπευθύνει δὲ βροτῶν τούς τ’ ἀγνωμοσύναν τιμῶν- τας καὶ μὴ τὰ θεῶν αὔξον- τας σὺν μαινομέναι δόξαι.
κρυπτεύουσι δὲ ποικίλως δαρὸν χρόνου πόδα καὶ θηρῶσιν τὸν ἄσεπτον· οὐ γὰρ κρεῖσσόν ποτε τῶν νόμων γιγνώσκειν χρὴ καὶ μελετᾶν.
κούφα γὰρ δαπάνα νομί- ζειν ἰσχὺν τόδ’ ἔχειν, ὅτι ποτ’ ἄρα τὸ δαιμόνιον, τό τ’ ἐν χρόνωι μακρῶι νόμιμον ἀεὶ φύσει τε πεφυκός.
†τί τὸ σοφόν, ἢ τί τὸ κάλλιον† παρὰ θεῶν γέρας ἐν βροτοῖς ἢ χεῖρ’ ὑπὲρ κορυφᾶς τῶν ἐχθρῶν κρείσσω κατέχειν; ὅτι καλὸν φίλον αἰεί.
εὐδαίμων μὲν ὃς ἐκ θαλάσσας ἔφυγε χεῖμα, λιμένα δ’ ἔκιχεν· εὐδαίμων δ’ ὃς ὕπερθε μόχθων ἐγένεθ’· ἕτερα δ’ ἕτερος ἕτερον ὄλβωι καὶ δυνάμει παρῆλθεν.
μυρίαι δ’ ἔτι μυρίοις εἰσὶν ἐλπίδες· αἱ μὲν τελευτῶσιν ἐν ὄλβωι βροτοῖς, αἱ δ’ ἀπέβασαν· τὸ δὲ κατ’ ἦμαρ ὅτωι βίοτος εὐδαίμων, μακαρίζω.
σὲ τὸν πρόθυμον ὄνθ’ ἃ μὴ χρεὼν ὁρᾶν σπεύδοντά τ’ ἀσπούδαστα, Πενθέα λέγω, ἔξιθι πάροιθε δωμάτων, ὄφθητί μοι, σκευὴν γυναικὸς μαινάδος βάκχης ἔχων, μητρός τε τῆς σῆς καὶ λόχου κατάσκοπος· πρέπεις δὲ Κάδμου θυγατέρων μορφὴν μιᾶι.
καὶ μὴν ὁρᾶν μοι δύο μὲν ἡλίους δοκῶ, δισσὰς δὲ Θήβας καὶ πόλισμ’ ἑπτάστομον· καὶ ταῦρος ἡμῖν πρόσθεν ἡγεῖσθαι δοκεῖς καὶ σῶι κέρατα κρατὶ προσπεφυκέναι.
ἀλλ’ ἦ ποτ’ ἦσθα θήρ; τεταύρωσαι γὰρ οὖν.
ὁ θεὸς ὁμαρτεῖ, πρόσθεν ὢν οὐκ εὐμενής, ἔνσπονδος ἡμῖν· νῦν δ’ ὁρᾶις ἃ χρή σ’ ὁρᾶν.
τί φαίνομαι δῆτ’; οὐχὶ τὴν Ἰνοῦς στάσιν ἢ τὴν Ἀγαυῆς ἑστάναι, μητρός γ’ ἐμῆς; αὐτὰς ἐκείνας εἰσορᾶν δοκῶ σ’ ὁρῶν.
ἀλλ’ ἐξ ἕδρας σοι πλόκαμος ἐξέστηχ’ ὅδε, οὐχ ὡς ἐγώ νιν ὑπὸ μίτραι καθήρμοσα.
ἔνδον προσείων αὐτὸν ἀνασείων τ’ ἐγὼ καὶ βακχιάζων ἐξ ἕδρας μεθώρμισα.
ἀλλ’ αὐτὸν ἡμεῖς, οἷς σε θεραπεύειν μέλει, πάλιν καταστελοῦμεν· ἀλλ’ ὄρθου κάρα.
ἰδού, σὺ κόσμει· σοὶ γὰρ ἀνακείμεσθα δή.
ζῶναί τέ σοι χαλῶσι κοὐχ ἑξῆς πέπλων στολίδες ὑπὸ σφυροῖσι τείνουσιν σέθεν.
κἀμοὶ δοκοῦσι παρά γε δεξιὸν πόδα· τἀνθένδε δ’ ὀρθῶς παρὰ τένοντ’ ἔχει πέπλος.
ἦ πού με τῶν σῶν πρῶτον ἡγήσηι φίλων, ὅταν παρὰ λόγον σώφρονας βάκχας ἴδηις.
πότερα δὲ θύρσον δεξιᾶι λαβὼν χερὶ ἢ τῆιδε βάκχηι μᾶλλον εἰκασθήσομαι; ἐν δεξιᾶι χρὴ χἄμα δεξιῶι ποδὶ αἴρειν νιν· αἰνῶ δ’ ὅτι μεθέστηκας φρενῶν.
ἆρ’ ἂν δυναίμην τὰς Κιθαιρῶνος πτυχὰς αὐταῖσι βάκχαις τοῖς ἐμοῖς ὤμοις φέρειν; δύναι’ ἄν, εἰ βούλοιο· τὰς δὲ πρὶν φρένας οὐκ εἶχες ὑγιεῖς, νῦν δ’ ἔχεις οἵας σε δεῖ.
μοχλοὺς φέρωμεν ἢ χεροῖν ἀνασπάσω κορυφαῖς ὑποβαλὼν ὦμον ἢ βραχίονα; μὴ σύ γε τὰ Νυμφῶν διολέσηις ἱδρύματα καὶ Πανὸς ἕδρας ἔνθ’ ἔχει συρίγματα.
καλῶς ἔλεξας· οὐ σθένει νικητέον γυναῖκας· <ὑπ’> ἐλάταις δ’ ἐμὸν κρύψω δέμας.
κρύψηι σὺ κρύψιν ἥν σε κρυφθῆναι χρεών, ἐλθόντα δόλιον μαινάδων κατάσκοπον.
καὶ μὴν δοκῶ σφας ἐν λόχμαις ὄρνιθας ὣς λέκτρων ἔχεσθαι φιλτάτοις ἐν ἕρκεσιν.
οὔκουν ἐπ’ αὐτὸ τοῦτ’ ἀποστέλληι φύλαξ; λήψηι δ’ ἴσως σφας, ἢν σὺ μὴ ληφθῆις πάρος.
κόμιζε διὰ μέσης με Θηβαίας χθονός· μόνος γὰρ αὐτῶν εἰμ’ ἀνὴρ τολμῶν τόδε.
μόνος σὺ πόλεως τῆσδ’ ὑπερκάμνεις, μόνος· τοιγάρ σ’ ἀγῶνες ἀναμένουσιν οὓς ἐχρῆν.
ἕπου δέ· πομπὸς εἶμ’ ἐγὼ σωτήριος, κεῖθεν δ’ ἀπάξει σ’ ἄλλος ... ἡ τεκοῦσά γε.
ἐπίσημον ὄντα πᾶσιν. ἐπὶ τόδ’ ἔρχομαι.
φερόμενος ἥξεις ... ἁβρότητ’ ἐμὴν λέγεις.
ἐν χερσὶ μητρός. καὶ τρυφᾶν μ’ ἀναγκάσεις.
τρυφάς γε τοιάσδ’. ἀξίων μὲν ἅπτομαι.
δεινὸς σὺ δεινὸς κἀπὶ δείν’ ἔρχηι πάθη, ὥστ’ οὐρανῶι στηρίζον εὑρήσεις κλέος.
ἔκτειν’, Ἀγαυή, χεῖρας αἵ θ’ ὁμόσποροι Κάδμου θυγατέρες· τὸν νεανίαν ἄγω τόνδ’ εἰς ἀγῶνα μέγαν, ὁ νικήσων δ’ ἐγὼ καὶ Βρόμιος ἔσται. τἄλλα δ’ αὐτὸ σημανεῖ.
ἴτε θοαὶ Λύσσας κύνες, ἴτ’ εἰς ὄρος, θίασον ἔνθ’ ἔχουσι Κάδμου κόραι· ἀνοιστρήσατέ νιν ἐπὶ τὸν ἐν γυναικομίμωι στολᾶι λυσσώδη κατάσκοπον μαινάδων.
μάτηρ πρῶτά νιν λευρᾶς ἀπὸ πέτρας †ἢ σκόλοπος† ὄψεται δοκεύοντα, μαινάσιν δ’ ἀπύσει· Τίς ὅδ’ ὀρειδρόμων μαστὴρ Καδμειᾶν ἐς ὄρος ἐς ὄρος ἔμολ’ ἔμολεν, ὦ βάκχαι; τίς ἄρα νιν ἔτεκεν; οὐ γὰρ ἐξ αἵματος γυναικῶν ἔφυ, λεαίνας δέ τινος ὅδ’ ἢ Γοργόνων Λιβυσσᾶν γένος.
ἴτω δίκα φανερός, ἴτω ξιφηφόρος φονεύου- σα λαιμῶν διαμπὰξ τὸν ἄθεον ἄνομον ἄδικον Ἐχίονος γόνον γηγενῆ· ὃς ἀδίκωι γνώμαι παρανόμωι τ’ ὀργᾶι †περὶ βάκχι’ ὄργια ματρός τε σᾶς† μανείσαι πραπίδι παρακόπωι τε λήματι στέλλεται, τἀνίκατον ὡς κρατήσων βίαι.
†γνώμαν σώφρονα θάνατος ἀπροφάσιστος εἰς τὰ θεῶν ἔφυ βροτείω τ’ ἔχειν ἄλυπος βίος.
τὸ σοφὸν οὐ φθόνω χαίρω θηρεύου- σα τὰ δ’ ἕτερα μεγάλα φανερὰ τῶν ἀεὶ ἐπὶ τὰ καλὰ βίον,† ἦμαρ ἐς νύκτα τ’ εὐ- αγοῦντ’ εὐσεβεῖν, τὰ δ’ ἔξω νόμιμα δίκας ἐκβαλόντα τιμᾶν θεούς.
ἴτω δίκα φανερός, ἴτω ξιφηφόρος φονεύου- σα λαιμῶν διαμπὰξ τὸν ἄθεον ἄνομον ἄδικον Ἐχίονος γόνον γηγενῆ.
φάνηθι ταῦρος ἢ πολύκρανος ἰδεῖν δράκων ἢ πυριφλέγων ὁρᾶσθαι λέων.
ἴθ’, ὦ Βάκχε, θὴρ ἀγρευτᾶι βακχᾶν προσώπωι γελῶντι περίβαλε βρόχον θανάσιμον ὑπ’ ἀγέλαν πεσόν- τι τὰν μαινάδων.
ὦ δῶμ’ ὃ πρίν ποτ’ ηὐτύχεις ἀν’ Ἑλλάδα [Σιδωνίου γέροντος, ὃς τὸ γηγενὲς δράκοντος ἔσπειρ’ ὄφιος ἐν γαίαι θέρος], ὥς σε στενάζω, δοῦλος ὢν μὲν ἀλλ’ ὅμως [χρηστοῖσι δούλοις συμφορὰ τὰ δεσποτῶν].
τί δ’ ἔστιν; ἐκ βακχῶν τι μηνύεις νέον; Πενθεὺς ὄλωλε, παῖς Ἐχίονος πατρός.
†ὦναξ Βρόμιε, θεὸς φαίνηι μέγας.† πῶς φήις; τί τοῦτ’ ἔλεξας; ἦ ’πὶ τοῖς ἐμοῖς χαίρεις κακῶς πράσσουσι δεσπόταις, γύναι; εὐάζω ξένα μέλεσι βαρβάροις· οὐκέτι γὰρ δεσμῶν ὑπὸ φόβωι πτήσσω.
Θήβας δ’ ἀνάνδρους ὧδ’ ἄγεις <×–⏑–×–⏑– ×–⏑– ×–⏑–>; ὁ Διόνυσος ὁ Διόνυσος οὐ Θῆβαι κράτος ἔχουσ’ ἐμόν.
συγγνωστὰ μέν σοι, πλὴν ἐπ’ ἐξειργασμένοις κακοῖσι χαίρειν, ὦ γυναῖκες, οὐ καλόν.
ἔνεπέ μοι, φράσον· τίνι μόρωι θνήισκει ἄδικος ἄδικά τ’ ἐκπορίζων ἀνήρ; ἐπεὶ θεράπνας τῆσδε Θηβαίας χθονὸς λιπόντες ἐξέβημεν Ἀσωποῦ ῥοάς, λέπας Κιθαιρώνειον εἰσεβάλλομεν Πενθεύς τε κἀγώ (δεσπότηι γὰρ εἱπόμην) ξένος θ’ ὃς ἡμῖν πομπὸς ἦν θεωρίας.
πρῶτον μὲν οὖν ποιηρὸν ἵζομεν νάπος, τά τ’ ἐκ ποδῶν σιγηλὰ καὶ γλώσσης ἄπο σώιζοντες, ὡς ὁρῶιμεν οὐχ ὁρώμενοι.
ἦν δ’ ἄγκος ἀμφίκρημνον, ὕδασι διάβροχον, πεύκαισι συσκιάζον, ἔνθα μαινάδες καθῆντ’ ἔχουσαι χεῖρας ἐν τερπνοῖς πόνοις.
αἱ μὲν γὰρ αὐτῶν θύρσον ἐκλελοιπότα κισσῶι κομήτην αὖθις ἐξανέστεφον, αἱ δ’ ἐκλιποῦσαι ποικίλ’ ὡς πῶλοι ζυγὰ βακχεῖον ἀντέκλαζον ἀλλήλαις μέλος.
Πενθεὺς δ’ ὁ τλήμων θῆλυν οὐχ ὁρῶν ὄχλον ἔλεξε τοιάδ’· Ὦ ξέν’, οὗ μὲν ἕσταμεν οὐκ ἐξικνοῦμαι μανιάδων ὄσσοις νόσων· ὄχθων δ’ ἔπ’ ἀμβὰς ἐς ἐλάτην ὑψαύχενα ἴδοιμ’ ἂν ὀρθῶς μαινάδων αἰσχρουργίαν.
τοὐντεῦθεν ἤδη τοῦ ξένου θαυμάσθ’ ὁρῶ· λαβὼν γὰρ ἐλάτης οὐράνιον ἄκρον κλάδον κατῆγεν ἦγεν ἦγεν ἐς μέλαν πέδον· κυκλοῦτο δ’ ὥστε τόξον ἢ κυρτὸς τροχὸς τόρνωι γραφόμενος περιφορὰν ἑλικοδρόμον· ὣς κλῶν’ ὄρειον ὁ ξένος χεροῖν ἄγων ἔκαμπτεν ἐς γῆν, ἔργματ’ οὐχὶ θνητὰ δρῶν.
Πενθέα δ’ ἱδρύσας ἐλατίνων ὄζων ἔπι ὀρθὸν μεθίει διὰ χερῶν βλάστημ’ ἄνω ἀτρέμα, φυλάσσων μὴ ἀναχαιτίσειέ νιν, ὀρθὴ δ’ ἐς ὀρθὸν αἰθέρ’ ἐστηρίζετο ἔχουσα νώτοις δεσπότην ἐφήμενον.
ὤφθη δὲ μᾶλλον ἢ κατεῖδε μαινάδας· ὅσον γὰρ οὔπω δῆλος ἦν θάσσων ἄνω, καὶ τὸν ξένον μὲν οὐκέτ’ εἰσορᾶν παρῆν, ἐκ δ’ αἰθέρος φωνή τις, ὡς μὲν εἰκάσαι Διόνυσος, ἀνεβόησεν· Ὦ νεάνιδες, ἄγω τὸν ὑμᾶς κἀμὲ τἀμά τ’ ὄργια γέλων τιθέμενον· ἀλλὰ τιμωρεῖσθέ νιν.
καὶ ταῦθ’ ἅμ’ ἠγόρευε καὶ πρὸς οὐρανὸν καὶ γαῖαν ἐστήριζε φῶς σεμνοῦ πυρός.
σίγησε δ’ αἰθήρ, σῖγα δ’ ὕλιμος νάπη φύλλ’ εἶχε, θηρῶν δ’ οὐκ ἂν ἤκουσας βοήν.
αἱ δ’ ὠσὶν ἠχὴν οὐ σαφῶς δεδεγμέναι ἔστησαν ὀρθαὶ καὶ διήνεγκαν κόρας.
ὁ δ’ αὖθις ἐπεκέλευσεν· ὡς δ’ ἐγνώρισαν σαφῆ κελευσμὸν Βακχίου Κάδμου κόραι ἦιξαν πελείας ὠκύτητ’ οὐχ ἥσσονες [ποδῶν ἔχουσαι συντόνοις δρομήμασι μήτηρ Ἀγαυὴ σύγγονοί θ’ ὁμόσποροι] πᾶσαί τε βάκχαι, διὰ δὲ χειμάρρου νάπης ἀγμῶν τ’ ἐπήδων θεοῦ πνοαῖσιν ἐμμανεῖς.
ὡς δ’ εἶδον ἐλάτηι δεσπότην ἐφήμενον, πρῶτον μὲν αὐτοῦ χερμάδας κραταιβόλους ἔρριπτον, ἀντίπυργον ἐπιβᾶσαι πέτραν, ὄζοισί τ’ ἐλατίνοισιν ἠκοντίζετο, ἄλλαι δὲ θύρσους ἵεσαν δι’ αἰθέρος Πενθέως, στόχον δύστηνον, ἀλλ’ οὐκ ἤνυτον.
κρεῖσσον γὰρ ὕψος τῆς προθυμίας ἔχων καθῆσθ’ ὁ τλήμων, ἀπορίαι λελημμένος.
τέλος δὲ δρυΐνοις συντριαινοῦσαι κλάδοις ῥίζας ἀνεσπάρασσον ἀσιδήροις μοχλοῖς.
ἐπεὶ δὲ μόχθων τέρματ’ οὐκ ἐξήνυτον, ἔλεξ’ Ἀγαυή· Φέρε, περιστᾶσαι κύκλωι πτόρθου λάβεσθε, μαινάδες, τὸν ἀμβάτην θῆρ’ ὡς ἕλωμεν μηδ’ ἀπαγγείληι θεοῦ χοροὺς κρυφαίους. αἱ δὲ μυρίαν χέρα προσέθεσαν ἐλάτηι κἀξανέσπασαν χθονός.
ὑψοῦ δὲ θάσσων ὑψόθεν χαμαιριφὴς πίπτει πρὸς οὖδας μυρίοις οἰμώγμασιν Πενθεύς· κακοῦ γὰρ ἐγγὺς ὢν ἐμάνθανεν.
πρώτη δὲ μήτηρ ἦρξεν ἱερέα φόνου καὶ προσπίτνει νιν· ὁ δὲ μίτραν κόμης ἄπο ἔρριψεν, ὥς νιν γνωρίσασα μὴ κτάνοι τλήμων Ἀγαυή, καὶ λέγει παρήιδος ψαύων· Ἐγώ τοι, μῆτερ, εἰμί, παῖς σέθεν Πενθεύς, ὃν ἔτεκες ἐν δόμοις Ἐχίονος· οἴκτιρε δ’ ὦ μῆτέρ με μηδὲ ταῖς ἐμαῖς ἁμαρτίαισι παῖδα σὸν κατακτάνηις.
ἡ δ’ ἀφρὸν ἐξιεῖσα καὶ διαστρόφους κόρας ἑλίσσουσ’, οὐ φρονοῦσ’ ἃ χρὴ φρονεῖν, ἐκ Βακχίου κατείχετ’, οὐδ’ ἔπειθέ νιν.
λαβοῦσα δ’ ὠλέναισ’ ἀριστερὰν χέρα, πλευροῖσιν ἀντιβᾶσα τοῦ δυσδαίμονος ἀπεσπάραξεν ὦμον, οὐχ ὑπὸ σθένους ἀλλ’ ὁ θεὸς εὐμάρειαν ἐπεδίδου χεροῖν.
Ἰνὼ δὲ τἀπὶ θάτερ’ ἐξηργάζετο ῥηγνῦσα σάρκας, Αὐτονόη τ’ ὄχλος τε πᾶς ἐπεῖχε βακχῶν· ἦν δὲ πᾶσ’ ὁμοῦ βοή, ὁ μὲν στενάζων ὅσον ἐτύγχαν’ ἐμπνέων, αἱ δ’ ὠλόλυζον. ἔφερε δ’ ἡ μὲν ὠλένην, ἡ δ’ ἴχνος αὐταῖς ἀρβύλαις, γυμνοῦντο δὲ πλευραὶ σπαραγμοῖς, πᾶσα δ’ ἡιματωμένη χεῖρας διεσφαίριζε σάρκα Πενθέως.
κεῖται δὲ χωρὶς σῶμα, τὸ μὲν ὑπὸ στύφλοις πέτραις, τὸ δ’ ὕλης ἐν βαθυξύλωι φόβηι, οὐ ῥάιδιον ζήτημα· κρᾶτα δ’ ἄθλιον, ὅπερ λαβοῦσα τυγχάνει μήτηρ χεροῖν, πήξασ’ ἐπ’ ἄκρον θύρσον ὡς ὀρεστέρου φέρει λέοντος διὰ Κιθαιρῶνος μέσου, λιποῦσ’ ἀδελφὰς ἐν χοροῖσι μαινάδων.
χωρεῖ δὲ θήραι δυσπότμωι γαυρουμένη τειχέων ἔσω τῶνδ’, ἀνακαλοῦσα Βάκχιον τὸν ξυγκύναγον, τὸν ξυνεργάτην ἄγρας, τὸν καλλίνικον, ὧι δάκρυα νικηφορεῖ.
ἐγὼ μὲν οὖν <τῆιδ’> ἐκποδὼν τῆι ξυμφορᾶι ἄπειμ’, Ἀγαυὴν πρὶν μολεῖν πρὸς δώματα.
τὸ σωφρονεῖν δὲ καὶ σέβειν τὰ τῶν θεῶν κάλλιστον· οἶμαι δ’ αὐτὸ καὶ σοφώτατον θνητοῖσιν εἶναι κτῆμα τοῖσι χρωμένοις.
ἀναχορεύσωμεν Βάκχιον, ἀναβοάσωμεν ξυμφορὰν τὰν τοῦ δράκοντος Πενθέος ἐκγενέτα, ὃς τὰν θηλυγενῆ στολὰν νάρθηκά τε †πιστὸν Ἅιδα† ἔλαβεν εὔθυρσον, ταῦρον προηγητῆρα συμφορᾶς ἔχων.
βάκχαι Καδμεῖαι, τὸν καλλίνικον κλεινὸν ἐξεπράξατε ἐς γόον, ἐς δάκρυα.
καλὸς ἀγὼν †ἐν αἵματι στάζουσαν χέρα περιβαλεῖν τέκνου†.
ἀλλ’ εἰσορῶ γὰρ ἐς δόμους ὁρμωμένην Πενθέως Ἀγαυὴν μητέρ’ ἐν διαστρόφοις ὄσσοις, δέχεσθ’ ἐς κῶμον εὐίου θεοῦ.
Ἀσιάδες βάκχαι ... τί με θροεῖς, <γύναι>; φέρομεν ἐξ ὀρέων ἕλικα νεότομον ἐπὶ μέλαθρα, μακαρίαν θήραν.
ὁρῶ καί σε δέξομαι σύγκωμον.
ἔμαρψα τόνδ’ ἄνευ βρόχων <×–⏑–⏑⏑–> νέον ἶνιν, ὡς ὁρᾶν πάρα.
πόθεν ἐρημίας; Κιθαιρών ... Κιθαιρών; κατεφόνευσέ νιν.
τίς ἁ βαλοῦσα; πρῶτον ἐμὸν τὸ γέρας· μάκαιρ’ Ἀγαυὴ κληιζόμεθ’ ἐν θιάσοις.
τίς ἄλλα; τὰ Κάδμου ...
τί Κάδμου; γένεθλα μετ’ ἐμὲ μετ’ ἐμὲ τοῦδ’ ἔθιγε θηρός· εὐ- τυχής γ’ ἅδ’ ἄγρα.
μέτεχέ νυν θοίνας. τί μετέχω, τλᾶμον; νέος ὁ μόσχος ἄρ- τι γένυν ὑπὸ κόρυθ’ ἁπαλότριχα κατάκομον θάλλει.
πρέπει γ’ ὥστε θὴρ ἄγραυλος φόβαι.
ὁ Βάκχιος κυναγέτας σοφὸς σοφῶς ἀνέπηλ’ ἐπὶ θῆρα τόνδε μαινάδας.
ὁ γὰρ ἄναξ ἀγρεύς.
ἐπαινεῖς; ἐπαινῶ.
τάχα δὲ Καδμεῖοι ...
καὶ παῖς γε Πενθεύς ... ματέρ’ ἐπαινέσεται, λαβοῦσαν ἄγραν τάνδε λεοντοφυᾶ.
περισσάν. περισσῶς.
ἀγάλληι; γέγηθα, μεγάλα μεγάλα καὶ φανερὰ τᾶιδ’ ἄγραι κατειργασμένα.
δεῖξόν νυν, ὦ τάλαινα, σὴν νικηφόρον ἀστοῖσιν ἄγραν ἣν φέρουσ’ ἐλήλυθας.
ὦ καλλίπυργον ἄστυ Θηβαίας χθονὸς ναίοντες, ἔλθεθ’ ὡς ἴδητε τήνδ’ ἄγραν Κάδμου θυγατέρες θηρὸς ἣν ἠγρεύσαμεν, οὐκ ἀγκυλωτοῖς Θεσσαλῶν στοχάσμασιν, οὐ δικτύοισιν, ἀλλὰ λευκοπήχεσιν χειρῶν ἀκμαῖσι. κἆιτ’ ἀκοντίζειν χρεὼν καὶ λογχοποιῶν ὄργανα κτᾶσθαι μάτην; ἡμεῖς δέ γ’ αὐτῆι χειρὶ τόνδε θ’ εἵλομεν χωρίς τε θηρὸς ἄρθρα διεφορήσαμεν.
ποῦ μοι πατὴρ ὁ πρέσβυς; ἐλθέτω πέλας.
Πενθεύς τ’ ἐμὸς παῖς ποῦ ’στιν; αἰρέσθω λαβὼν πηκτῶν πρὸς οἴκους κλιμάκων προσαμβάσεις, ὡς πασσαλεύσηι κρᾶτα τριγλύφοις τόδε λέοντος ὃν πάρειμι θηράσασ’ ἐγώ.
ἕπεσθέ μοι φέροντες ἄθλιον βάρος Πενθέως, ἕπεσθε, πρόσπολοι, δόμων πάρος, οὗ σῶμα μοχθῶν μυρίοις ζητήμασιν φέρω τόδ’, εὑρὼν ἐν Κιθαιρῶνος πτυχαῖς διασπαρακτὸν κοὐδὲν ἐν ταὐτῶι πέδου [λαβών, ἐν ὕληι κείμενον δυσευρέτωι].
ἤκουσα γάρ του θυγατέρων τολμήματα, ἤδη κατ’ ἄστυ τειχέων ἔσω βεβὼς σὺν τῶι γέροντι Τειρεσίαι βακχῶν πάρα· πάλιν δὲ κάμψας εἰς ὄρος κομίζομαι τὸν κατθανόντα παῖδα μαινάδων ὕπο.
καὶ τὴν μὲν Ἀκταίων’ Ἀρισταίωι ποτὲ τεκοῦσαν εἶδον Αὐτονόην Ἰνώ θ’ ἅμα ἔτ’ ἀμφὶ δρυμοὺς οἰστροπλῆγας ἀθλίας, τὴν δ’ εἶπέ τίς μοι δεῦρο βακχείωι ποδὶ στείχειν Ἀγαυήν, οὐδ’ ἄκραντ’ ἠκούσαμεν· λεύσσω γὰρ αὐτήν, ὄψιν οὐκ εὐδαίμονα.
πάτερ, μέγιστον κομπάσαι πάρεστί σοι, πάντων ἀρίστας θυγατέρας σπεῖραι μακρῶι θνητῶν· ἁπάσας εἶπον, ἐξόχως δ’ ἐμέ, ἣ τὰς παρ’ ἱστοῖς ἐκλιποῦσα κερκίδας ἐς μείζον’ ἥκω, θῆρας ἀγρεύειν χεροῖν.
φέρω δ’ ἐν ὠλέναισιν, ὡς ὁρᾶις, τάδε λαβοῦσα τἀριστεῖα, σοῖσι πρὸς δόμοις ὡς ἀγκρεμασθῆι· σὺ δέ, πάτερ, δέξαι χεροῖν, γαυρούμενος δὲ τοῖς ἐμοῖς ἀγρεύμασιν κάλει φίλους ἐς δαῖτα· μακάριος γὰρ εἶ, μακάριος, ἡμῶν τοιάδ’ ἐξειργασμένων.
[ὦ πένθος οὐ μετρητὸν οὐδ’ οἷόν τ’ ἰδεῖν, φόνον ταλαίναις χερσὶν ἐξειργασμένων.] καλὸν τὸ θῦμα καταβαλοῦσα δαίμοσιν ἐπὶ δαῖτα Θήβας τάσδε κἀμὲ παρακαλεῖς.
οἴμοι κακῶν μὲν πρῶτα σῶν, ἔπειτ’ ἐμῶν· ὡς ὁ θεὸς ἡμᾶς ἐνδίκως μὲν ἀλλ’ ἄγαν Βρόμιος ἄναξ ἀπώλεσ’ οἰκεῖος γεγώς.
ὡς δύσκολον τὸ γῆρας ἀνθρώποις ἔφυ ἔν τ’ ὄμμασι σκυθρωπόν. εἴθε παῖς ἐμὸς εὔθηρος εἴη, μητρὸς εἰκασθεὶς τρόποις, †ὅτ’ ἐν† νεανίαισι Θηβαίοις ἅμα θηρῶν ὀριγνῶιτ’· ἀλλὰ θεομαχεῖν μόνον οἷός τ’ ἐκεῖνος. νουθετητέος, πάτερ, σοὐστίν. τίς αὐτὸν δεῦρ’ ἂν ὄψιν εἰς ἐμὴν καλέσειεν, ὡς ἴδηι με τὴν εὐδαίμονα; φεῦ φεῦ· φρονήσασαι μὲν οἷ’ ἐδράσατε ἀλγήσετ’ ἄλγος δεινόν· εἰ δὲ διὰ τέλους ἐν τῶιδ’ ἀεὶ μενεῖτ’ ἐν ὧι καθέστατε, οὐκ εὐτυχοῦσαι δόξετ’ οὐχὶ δυστυχεῖν.
τί δ’ οὐ καλῶς τῶνδ’ ἢ τί λυπηρῶς ἔχει; πρῶτον μὲν ἐς τόνδ’ αἰθέρ’ ὄμμα σὸν μέθες.
ἰδού· τί μοι τόνδ’ ἐξυπεῖπας εἰσορᾶν; ἔθ’ αὑτὸς ἤ σοι μεταβολὰς ἔχειν δοκεῖ; λαμπρότερος ἢ πρὶν καὶ διειπετέστερος.
τὸ δὲ πτοηθὲν τόδ’ ἔτι σῆι ψυχῆι πάρα; οὐκ οἶδα τοὔπος τοῦτο· γίγνομαι δέ πως ἔννους, μετασταθεῖσα τῶν πάρος φρενῶν.
κλύοις ἂν οὖν τι κἀποκρίναι’ ἂν σαφῶς; ὡς ἐκλέλησμαί γ’ ἃ πάρος εἴπομεν, πάτερ.
ἐς ποῖον ἦλθες οἶκον ὑμεναίων μέτα; Σπαρτῶι μ’ ἔδωκας, ὡς λέγουσ’, Ἐχίονι.
τίς οὖν ἐν οἴκοις παῖς ἐγένετο σῶι πόσει; Πενθεύς, ἐμῆι τε καὶ πατρὸς κοινωνίαι.
τίνος πρόσωπον δῆτ’ ἐν ἀγκάλαις ἔχεις; λέγοντος, ὥ γ’ ἔφασκον αἱ θηρώμεναι.
σκέψαι νυν ὀρθῶς· βραχὺς ὁ μόχθος εἰσιδεῖν.
ἔα, τί λεύσσω; τί φέρομαι τόδ’ ἐν χεροῖν; ἄθρησον αὐτὸ καὶ σαφέστερον μάθε.
ὁρῶ μέγιστον ἄλγος ἡ τάλαιν’ ἐγώ.
μῶν σοι λέοντι φαίνεται προσεικέναι; οὔκ, ἀλλὰ Πενθέως ἡ τάλαιν’ ἔχω κάρα.
ὠιμωγμένον γε πρόσθεν ἢ σὲ γνωρίσαι.
τίς ἔκτανέν νιν; πῶς ἐμὰς ἦλθ’ ἐς χέρας; δύστην’ ἀλήθει’, ὡς ἐν οὐ καιρῶι πάρει.
λέγ’, ὡς τὸ μέλλον καρδία πήδημ’ ἔχει.
σύ νιν κατέκτας καὶ κασίγνηται σέθεν.
ποῦ δ’ ὤλετ’; ἦ κατ’ οἶκον, ἢ ποίοις τόποις; οὗπερ πρὶν Ἀκταίωνα διέλαχον κύνες.
τί δ’ ἐς Κιθαιρῶν’ ἦλθε δυσδαίμων ὅδε; ἐκερτόμει θεὸν σάς τε βακχείας μολών.
ἡμεῖς δ’ ἐκεῖσε τίνι τρόπωι κατήραμεν; ἐμάνητε, πᾶσά τ’ ἐξεβακχεύθη πόλις.
Διόνυσος ἡμᾶς ὤλεσ’, ἄρτι μανθάνω.
ὕβριν <γ’> ὑβρισθείς· θεὸν γὰρ οὐχ ἡγεῖσθέ νιν.
τὸ φίλτατον δὲ σῶμα ποῦ παιδός, πάτερ; ἐγὼ μόλις νιν ἐξερευνήσας φέρω.
ἦ πᾶν ἐν ἄρθροις συγκεκληιμένον καλῶς; < > 
<                                     > Πενθεῖ δὲ τί μέρος ἀφροσύνης προσῆκ’ ἐμῆς; ὑμῖν ἐγένεθ’ ὅμοιος, οὐ σέβων θεόν.
τοιγὰρ συνῆψε πάντας ἐς μίαν βλάβην, ὑμᾶς τε τόνδε θ’, ὥστε διολέσαι δόμους κἄμ’, ὅστις ἄτεκνος ἀρσένων παίδων γεγὼς τῆς σῆς τόδ’ ἔρνος, ὦ τάλαινα, νηδύος αἴσχιστα καὶ κάκιστα κατθανόνθ’ ὁρῶ· ὧι δῶμ’ ἀνέβλεφ’, ὃς συνεῖχες, ὦ τέκνον, τοὐμὸν μέλαθρον, παιδὸς ἐξ ἐμῆς γεγώς, πόλει τε τάρβος ἦσθα· τὸν γέροντα δὲ οὐδεὶς ὑβρίζειν ἤθελ’ εἰσορῶν τὸ σὸν κάρα· δίκην γὰρ ἀξίαν ἐλάμβανες.
νῦν δ’ ἐκ δόμων ἄτιμος ἐκβεβλήσομαι ὁ Κάδμος ὁ μέγας, ὃς τὸ Θηβαίων γένος ἔσπειρα κἀξήμησα κάλλιστον θέρος.
ὦ φίλτατ’ ἀνδρῶν (καὶ γὰρ οὐκέτ’ ὢν ὅμως τῶν φιλτάτων ἔμοιγ’ ἀριθμήσηι, τέκνον), οὐκέτι γενείου τοῦδε θιγγάνων χερὶ τὸν μητρὸς αὐδῶν πατέρα προσπτύξηι, τέκνον, λέγων· Τίς ἀδικεῖ, τίς σ’ ἀτιμάζει, γέρον; τίς σὴν ταράσσει καρδίαν λυπηρὸς ὤν; λέγ’, ὡς κολάζω τὸν ἀδικοῦντά σ’, ὦ πάτερ.
νῦν δ’ ἄθλιος μέν εἰμ’ ἐγώ, τλήμων δὲ σύ, οἰκτρὰ δὲ μήτηρ, τλήμονες δὲ σύγγονοι.
εἰ δ’ ἔστιν ὅστις δαιμόνων ὑπερφρονεῖ, ἐς τοῦδ’ ἀθρήσας θάνατον ἡγείσθω θεούς.
τὸ μὲν σὸν ἀλγῶ, Κάδμε· σὸς δ’ ἔχει δίκην παῖς παιδὸς ἀξίαν μέν, ἀλγεινὴν δὲ σοί.
ὦ πάτερ, ὁρᾶις γὰρ τἄμ’ ὅσωι μετεστράφη < > 
<                                  > > 
<                                  > δράκων γενήσηι μεταβαλών, δάμαρ τε σὴ ἐκθηριωθεῖσ’ ὄφεος ἀλλάξει τύπον, ἣν Ἄρεος ἔσχες Ἁρμονίαν θνητὸς γεγώς.
ὄχον δὲ μόσχων, χρησμὸς ὡς λέγει Διός, ἐλᾶις μετ’ ἀλόχου βαρβάρων ἡγούμενος, πολλὰς δὲ πέρσεις ἀναρίθμωι στρατεύματι πόλεις· ὅταν δὲ Λοξίου χρηστήριον διαρπάσωσι, νόστον ἄθλιον πάλιν σχήσουσι· σὲ δ’ Ἄρης Ἁρμονίαν τε ῥύσεται μακάρων τ’ ἐς αἶαν σὸν καθιδρύσει βίον.
ταῦτ’ οὐχὶ θνητοῦ πατρὸς ἐκγεγὼς λέγω Διόνυσος ἀλλὰ Ζηνός· εἰ δὲ σωφρονεῖν ἔγνωθ’, ὅτ’ οὐκ ἠθέλετε, τὸν Διὸς γόνον ηὐδαιμονεῖτ’ ἂν σύμμαχον κεκτημένοι.
Διόνυσε, λισσόμεσθά σ’, ἠδικήκαμεν.
ὄψ’ ἐμάθεθ’ ἡμᾶς, ὅτε δ’ ἐχρῆν οὐκ ἤιδετε.
ἐγνώκαμεν ταῦτ’· ἀλλ’ ἐπεξέρχηι λίαν.
καὶ γὰρ πρὸς ὑμῶν θεὸς γεγὼς ὑβριζόμην.
ὀργὰς πρέπει θεοὺς οὐχ ὁμοιοῦσθαι βροτοῖς.
πάλαι τάδε Ζεὺς οὑμὸς ἐπένευσεν πατήρ.
αἰαῖ, δέδοκται, πρέσβυ, τλήμονες φυγαί.
τί δῆτα μέλλεθ’ ἅπερ ἀναγκαίως ἔχει; ὦ τέκνον, ὡς ἐς δεινὸν ἤλθομεν κακὸν <πάντες>, σύ θ’ ἡ τάλαινα σύγγονοί τε σαὶ ἐγώ θ’ ὁ τλήμων· βαρβάρους ἀφίξομαι γέρων μέτοικος, ἔτι δέ μοὐστὶ θέσφατον ἐς Ἑλλάδ’ ἀγαγεῖν μιγάδα βαρβάρων στρατόν.
καὶ τὴν Ἄρεως παῖδ’ Ἁρμονίαν, δάμαρτ’ ἐμήν, δράκων δρακαίνης <σχῆμ’> ἔχουσαν ἀγρίας ἄξω ’πὶ βωμοὺς καὶ τάφους Ἑλληνικούς, ἡγούμενος λόγχαισιν· οὐδὲ παύσομαι κακῶν ὁ τλήμων οὐδὲ τὸν καταιβάτην Ἀχέροντα πλεύσας ἥσυχος γενήσομαι.
ὦ πάτερ, ἐγὼ δὲ σοῦ στερεῖσα φεύξομαι.
τί μ’ ἀμφιβάλλεις χερσίν, ὦ τάλαινα παῖ, ὄρνις ὅπως κηφῆνα πολιόχρων κύκνος; ποῖ γὰρ τράπωμαι πατρίδος ἐκβεβλημένη; οὐκ οἶδα, τέκνον· σμικρὸς ἐπίκουρος πατήρ.
χαῖρ’, ὦ μέλαθρον, χαῖρ’, ὦ πατρία πόλις· ἐκλείπω σ’ ἐπὶ δυστυχίαι φυγὰς ἐκ θαλάμων.
στεῖχέ νυν, ὦ παῖ, τὸν Ἀρισταίου <                          >.
στένομαί σε, πάτερ. †κἀγώ, τέκνον, καὶ σὰς ἐδάκρυσα κασιγνήτας.† †δεινῶς γὰρ τάνδ’ αἰκίαν Διόνυσος ἄναξ τοὺς σοὺς εἰς οἴκους ἔφερε.† καὶ γὰρ ἔπασχεν δεινὰ πρὸς ἡμῶν, ἀγέραστον ἔχων ὄνομ’ ἐν Θήβαις.
χαῖρε πάτερ μοι. χαῖρ’, ὦ μελέα θύγατερ· χαλεπῶς <δ’> ἐς τόδ’ ἂν ἥκοις.
ἄγετ’ ὦ πομποί με κασιγνήτας ἵνα συμφυγάδας ληψόμεθ’ οἰκτράς.
ἔλθοιμι δ’ ὅπου μήτε Κιθαιρὼν <⏑⏑–> μιαρὸς μήτε Κιθαιρῶν’ ὄσσοισιν ἐγώ, μηδ’ ὅθι θύρσου μνῆμ’ ἀνάκειται· βάκχαις δ’ ἄλλαισι μέλοιεν.
[ πολλαὶ μορφαὶ τῶν δαιμονίων, πολλὰ δ’ ἀέλπτως κραίνουσι θεοί· καὶ τὰ δοκηθέντ’ οὐκ ἐτελέσθη, τῶν δ’ ἀδοκήτων πόρον ηὗρε θεός.
τοιόνδ’ ἀπέβη τόδε πρᾶγμα.] ἥκω λιπὼν Αἰγαῖον ἁλμυρὸν βάθος πόντου Ποσειδῶν, ἔνθα Νηρήιδων χοροὶ κάλλιστον ἴχνος ἐξελίσσουσιν ποδός.
ἐξ οὗ γὰρ ἀμφὶ τήνδε Τρωϊκὴν χθόνα Φοῖβός τε κἀγὼ λαΐνους πύργους πέριξ ὀρθοῖσιν ἔθεμεν κανόσιν, οὔποτ’ ἐκ φρενῶν εὔνοι’ ἀπέστη τῶν ἐμῶν Φρυγῶν πόλει· ἣ νῦν καπνοῦται καὶ πρὸς Ἀργείου δορὸς ὄλωλε πορθηθεῖσ’. ὁ γὰρ Παρνάσιος Φωκεὺς Ἐπειὸς μηχαναῖσι Παλλάδος ἐγκύμον’ ἵππον τευχέων συναρμόσας πύργων ἔπεμψεν ἐντός, ὀλέθριον βάρος.
[ὅθεν πρὸς ἀνδρῶν ὑστέρων κεκλήσεται δούρειος ἵππος, κρυπτὸν ἀμπισχὼν δόρυ.] ἔρημα δ’ ἄλση καὶ θεῶν ἀνάκτορα φόνωι καταρρεῖ· πρὸς δὲ κρηπίδων βάθροις πέπτωκε Πρίαμος Ζηνὸς ἑρκείου θανών.
πολὺς δὲ χρυσὸς Φρύγιά τε σκυλεύματα πρὸς ναῦς Ἀχαιῶν πέμπεται· μένουσι δὲ πρύμνηθεν οὖρον, ὡς δεκασπόρωι χρόνωι ἀλόχους τε καὶ τέκν’ εἰσίδωσιν ἄσμενοι, οἳ τήνδ’ ἐπεστράτευσαν Ἕλληνες πόλιν.
ἐγὼ δέ (νικῶμαι γὰρ Ἀργείας θεοῦ Ἥρας Ἀθάνας θ’, αἳ συνεξεῖλον Φρύγας) λείπω τὸ κλεινὸν Ἴλιον βωμούς τ’ ἐμούς· ἐρημία γὰρ πόλιν ὅταν λάβηι κακή, νοσεῖ τὰ τῶν θεῶν οὐδὲ τιμᾶσθαι θέλει.
πολλοῖς δὲ κωκυτοῖσιν αἰχμαλωτίδων βοᾶι Σκάμανδρος δεσπότας κληρουμένων.
καὶ τὰς μὲν Ἀρκάς, τὰς δὲ Θεσσαλὸς λεὼς εἴληχ’ Ἀθηναίων τε Θησεῖδαι πρόμοι.
ὅσαι δ’ ἄκληροι Τρωιάδων, ὑπὸ στέγαις ταῖσδ’ εἰσί, τοῖς πρώτοισιν ἐξηιρημέναι στρατοῦ, σὺν αὐταῖς δ’ ἡ Λάκαινα Τυνδαρὶς Ἑλένη, νομισθεῖσ’ αἰχμάλωτος ἐνδίκως.
τὴν δ’ ἀθλίαν τήνδ’ εἴ τις εἰσορᾶν θέλει, πάρεστιν Ἑκάβη κειμένη πυλῶν πάρος, δάκρυα χέουσα πολλὰ καὶ πολλῶν ὕπερ· ἧι παῖς μὲν ἀμφὶ μνῆμ’ Ἀχιλλείου τάφου λάθραι τέθνηκε τλημόνως Πολυξένη· φροῦδος δὲ Πρίαμος καὶ τέκν’· ἣν δὲ παρθένον μεθῆκ’ Ἀπόλλων δρομάδα Κασσάνδραν ἄναξ, τὸ τοῦ θεοῦ τε παραλιπὼν τό τ’ εὐσεβὲς γαμεῖ βιαίως σκότιον Ἀγαμέμνων λέχος.
ἀλλ’, ὦ ποτ’ εὐτυχοῦσα, χαῖρέ μοι, πόλις ξεστόν τε πύργωμ’· εἴ σε μὴ διώλεσεν Παλλὰς Διὸς παῖς, ἦσθ’ ἂν ἐν βάθροις ἔτι.
ἔξεστι τὸν γένει μὲν ἄγχιστον πατρὸς μέγαν τε δαίμον’ ἐν θεοῖς τε τίμιον, λύσασαν ἔχθραν τὴν πάρος, προσεννέπειν; ἔξεστιν· αἱ γὰρ συγγενεῖς ὁμιλίαι, ἄνασσ’ Ἀθάνα, φίλτρον οὐ σμικρὸν φρενῶν.
ἐπήινεσ’ ὀργὰς ἠπίους· φέρω δὲ σοὶ κοινοὺς ἐμαυτῆι τ’ ἐς μέσον λόγους, ἄναξ.
μῶν ἐκ θεῶν του καινὸν ἀγγέλλεις ἔπος, ἢ Ζηνὸς ἢ καὶ δαιμόνων τινὸς πάρα; οὔκ, ἀλλὰ Τροίας οὕνεκ’, ἔνθα βαίνομεν, πρὸς σὴν ἀφῖγμαι δύναμιν, ὡς κοινὴν λάβω.
οὔ πού νιν, ἔχθραν τὴν πρὶν ἐκβαλοῦσα, νῦν ἐς οἶκτον ἦλθες πυρὶ κατηιθαλωμένην; ἐκεῖσε πρῶτ’ ἄνελθε· κοινώσηι λόγους καὶ συνθελήσεις ἃν ἐγὼ πρᾶξαι θέλω; μάλιστ’· ἀτὰρ δὴ καὶ τὸ σὸν θέλω μαθεῖν· πότερον Ἀχαιῶν ἦλθες οὕνεκ’ ἢ Φρυγῶν; τοὺς μὲν πρὶν ἐχθροὺς Τρῶας εὐφρᾶναι θέλω, στρατῶι δ’ Ἀχαιῶν νόστον ἐμβαλεῖν πικρόν.
τί δ’ ὧδε πηδᾶις ἄλλοτ’ εἰς ἄλλους τρόπους μισεῖς τε λίαν καὶ φιλεῖς ὃν ἂν τύχηις; οὐκ οἶσθ’ ὑβρισθεῖσάν με καὶ ναοὺς ἐμούς; οἶδ’· ἡνίκ’ Αἴας εἷλκε Κασσάνδραν βίαι.
κοὐ δείν’ Ἀχαιῶν ἔπαθεν οὐδ’ ἤκουσ’ ὕπο.
καὶ μὴν ἔπερσάν γ’ Ἴλιον τῶι σῶι σθένει.
τοιγάρ σφε σὺν σοὶ βούλομαι δρᾶσαι κακῶς.
ἕτοιμ’ ἃ βούληι τἀπ’ ἐμοῦ. δράσεις δὲ τί; δύσνοστον αὐτοῖς νόστον ἐμβαλεῖν θέλω.
ἐν γῆι μενόντων ἢ καθ’ ἁλμυρὰν ἅλα; ὅταν πρὸς οἴκους ναυστολῶσ’ ἀπ’ Ἰλίου.
καὶ Ζεὺς μὲν ὄμβρον καὶ χάλαζαν ἄσπετον πέμψει δνοφώδη τ’ αἰθέρος φυσήματα· ἐμοὶ δὲ δώσειν φησὶ πῦρ κεραύνιον, βάλλειν Ἀχαιοὺς ναῦς τε πιμπράναι πυρί.
σὺ δ’ αὖ, τὸ σόν, παράσχες Αἰγαῖον πόρον τρικυμίαις βρέμοντα καὶ δίναις ἁλός, πλῆσον δὲ νεκρῶν κοῖλον Εὐβοίας μυχόν, ὡς ἂν τὸ λοιπὸν τἄμ’ ἀνάκτορ’ εὐσεβεῖν εἰδῶσ’ Ἀχαιοὶ θεούς τε τοὺς ἄλλους σέβειν.
ἔσται τάδ’· ἡ χάρις γὰρ οὐ μακρῶν λόγων δεῖται· ταράξω πέλαγος Αἰγαίας ἁλός.
ἀκταὶ δὲ Μυκόνου Δήλιοί τε χοιράδες Σκῦρός τε Λῆμνός θ’ αἱ Καφήρειοί τ’ ἄκραι πολλῶν θανόντων σώμαθ’ ἕξουσιν νεκρῶν.
ἀλλ’ ἕρπ’ Ὄλυμπον καὶ κεραυνίους βολὰς λαβοῦσα πατρὸς ἐκ χερῶν καραδόκει, ὅταν στράτευμ’ Ἀργεῖον ἐξιῆι κάλως.
μῶρος δὲ θνητῶν ὅστις ἐκπορθεῖ πόλεις ναούς τε τύμβους θ’, ἱερὰ τῶν κεκμηκότων· ἐρημίαι δούς <σφ’> αὐτὸς ὤλεθ’ ὕστερον.
ἄνα, δύσδαιμον· πεδόθεν κεφαλὴν ἐπάειρε δέρην <τ’>· οὐκέτι Τροία τάδε καὶ βασιλῆς ἐσμεν Τροίας.
μεταβαλλομένου δαίμονος ἄνσχου.
πλεῖ κατὰ πορθμόν, πλεῖ κατὰ δαίμονα, μηδὲ προσίστη πρῶιραν βιότου πρὸς κῦμα πλέουσα τύχαισιν.
αἰαῖ αἰαῖ· τί γὰρ οὐ πάρα μοι μελέαι στενάχειν, ἧι πατρὶς ἔρρει καὶ τέκνα καὶ πόσις; ὦ πολὺς ὄγκος συστελλόμενος προγόνων, ὡς οὐδὲν ἄρ’ ἦσθα.
τί με χρὴ σιγᾶν; τί δὲ μὴ σιγᾶν; τί δὲ θρηνῆσαι; δύστηνος ἐγὼ τῆς βαρυδαίμονος ἄρθρων κλίσεως, ὡς διάκειμαι, νῶτ’ ἐν στερροῖς λέκτροισι ταθεῖσ’.
οἴμοι κεφαλῆς, οἴμοι κροτάφων πλευρῶν θ’, ὥς μοι πόθος εἱλίξαι καὶ διαδοῦναι νῶτον ἄκανθάν τ’ εἰς ἀμφοτέρους τοίχους μελέων, ἐπιοῦσ’ αἰεὶ δακρύων ἐλέγους.
μοῦσα δὲ χαὔτη τοῖς δυστήνοις ἄτας κελαδεῖν ἀχορεύτους.
πρῶιραι ναῶν, ὠκείαις Ἴλιον ἱερὰν αἳ κώπαις δι’ ἅλα πορφυροειδῆ καὶ λιμένας Ἑλλάδος εὐόρμους αὐλῶν παιᾶνι στυγνῶι συρίγγων τ’ εὐφθόγγων φωνᾶι βαίνουσαι †πλεκτὰν Αἰγύπτου παιδείαν ἐξηρτήσασθ’†, αἰαῖ, Τροίας ἐν κόλποις τὰν Μενελάου μετανισόμεναι στυγνὰν ἄλοχον, Κάστορι λώβαν τῶι τ’ Εὐρώται δύσκλειαν, ἃ σφάζει μὲν τὸν πεντήκοντ’ ἀροτῆρα τέκνων †Πρίαμον, ἐμέ τε μελέαν Ἑκάβαν† ἐς τάνδ’ ἐξώκειλ’ ἄταν.
ὤμοι, θάκους οἵους θάσσω, σκηναῖς ἐφέδρους Ἀγαμεμνονίαις.
δούλα δ’ ἄγομαι γραῦς ἐξ οἴκων πενθήρη κρᾶτ’ ἐκπορθηθεῖσ’ οἰκτρῶς.
ἀλλ’ ὦ τῶν χαλκεγχέων Τρώων ἄλοχοι μέλεαι†καὶ κόραι δύσνυμφαι†, τύφεται Ἴλιον, αἰάζωμεν.
μάτηρ δ’ ὡσεὶ πτανοῖς κλαγγὰν †ὄρνισιν ὅπως ἐξάρξω ’γὼ μολπὰν οὐ τὰν αὐτὰν† οἵαν ποτὲ δὴ σκήπτρωι Πριάμου διερειδομένου ποδὸς ἀρχεχόρου πλαγαῖς Φρυγίους εὐκόμποις ἐξῆρχον θεούς.
Ἑκάβη, τί θροεῖς; τί δὲ θωΰσσεις; ποῖ λόγος ἥκει; διὰ γὰρ μελάθρων ἄιον οἴκτους οὓς οἰκτίζηι.
διὰ δὲ στέρνων φόβος ἀίσσει Τρωιάσιν, αἳ τῶνδ’ οἴκων εἴσω δουλείαν αἰάζουσιν.
ὦ τέκν’, Ἀχαιῶν πρὸς ναῦς ἤδη κινεῖται κωπήρης χείρ.
οἲ ’γώ, τί θέλουσ’; ἦ πού μ’ ἤδη ναυσθλώσουσιν πατρίας ἐκ γᾶς; οὐκ οἶδ’, εἰκάζω δ’ ἄταν.
ἰὼ ἰώ.
μέλεαι, μόχθων ἐπακουσόμεναι, Τρωιάδες, ἐξορμίζεσθ’ οἴκων· στέλλουσ’ Ἀργεῖοι νόστον.
ἒ ἔ.
μή νύν μοι τὰν ἐκβακχεύουσαν Κασσάνδραν, αἰσχύναν Ἀργείοισιν, πέμψητ’ ἔξω, μαινάδ’, ἐπ’ ἄλγεσι δ’ ἀλγυνθῶ.
ἰὼ ἰώ.Τροία Τροία δύσταν’, ἔρρεις, δύστανοι δ’ οἵ σ’ ἐκλείποντες καὶ ζῶντες καὶ δμαθέντες.
οἴμοι. τρομερὰ σκηνὰς ἔλιπον τάσδ’ Ἀγαμέμνονος ἐπακουσομένα, βασίλεια, σέθεν· μή με κτείνειν δόξ’ Ἀργείων κεῖται μελέαν; ἢ κατὰ πρύμνας ἤδη ναῦται στέλλονται κινεῖν κώπας; ὦ τέκνον, ὀρθρεύουσαν ψυχὰν ἐκπληχθεῖσ’ ἦλθον φρίκαι.
ἤδη τις ἔβα Δαναῶν κῆρυξ; τῶι πρόσκειμαι δούλα τλάμων; ἐγγύς που κεῖσαι κλήρου.
ἰὼ ἰώ.τίς μ’ Ἀργείων ἢ Φθιωτᾶν ἢ νησαίαν ἄξει χώραν δύστανον πόρσω Τροίας; φεῦ φεῦ.τῶι δ’ ἁ τλάμων ποῦ πᾶι γαίας δουλεύσω γραῦς, ὡς κηφήν, ἁ δειλαία, νεκροῦ μορφά,νεκύων ἀμενηνὸν ἄγαλμα, αἰαῖ αἰαῖ,τὰν παρὰ προθύροις φυλακὰν κατέχουσ’ ἢ παίδων θρέπτειρ’, ἃ Τροίας ἀρχαγοὺς εἶχον τιμάς; αἰαῖ αἰαῖ, ποίοις δ’ οἴκτοις τάνδ’ ἂν λύμαν ἐξαιάζοις; οὐκ Ἰδαίοις ἱστοῖς κερκίδα δινεύουσ’ ἐξαλλάξω.
νέατον τοκέων δώματα λεύσσω, νέατον· μόχθους <δ’> ἕξω κρείσσους, ἢ λέκτροις πλαθεῖσ’ Ἑλλάνων (ἔρροι νὺξ αὕτα καὶ δαίμων) ἢ Πειρήνας ὑδρευομένα πρόσπολος οἰκτρὰ σεμνῶν ὑδάτων.
τὰν κλεινὰν εἴθ’ ἔλθοιμεν Θησέως εὐδαίμονα χώραν.
μὴ γὰρ δὴ δίναν γ’ Εὐρώτα τάν <τ’> ἐχθίσταν θεράπναν Ἑλένας, ἔνθ’ ἀντάσω Μενέλαι δούλα, τῶι τᾶς Τροίας πορθητᾶι.
τὰν Πηνειοῦ σεμνὰν χώραν, κρηπῖδ’ Οὐλύμπου καλλίσταν, ὄλβωι βρίθειν φάμαν ἤκουσ’ εὐθαλεῖ τ’ εὐκαρπείαι· τὰ δὲ δεύτερά μοι μετὰ τὰν ἱερὰν Θησέως ζαθέαν ἐλθεῖν χώραν.
καὶ τὰν Αἰτναίαν Ἡφαίστου Φοινίκας ἀντήρη χώραν, Σικελῶν ὀρέων ματέρ’, ἀκούω καρύσσεσθαι στεφάνοις ἀρετᾶς, τάν τ’ ἀγχιστεύουσαν γᾶν †Ἰονίωι ναύται πόντωι†, ἃν ὑγραίνει καλλιστεύων ὁ ξανθὰν χαίταν πυρσαίνων Κρᾶθις ζαθέαις παγαῖσι τρέφων εὔανδρόν τ’ ὀλβίζων γᾶν.
καὶ μὴν Δαναῶν ὅδ’ ἀπὸ στρατιᾶς κῆρυξ, νεοχμῶν μύθων ταμίας, στείχει ταχύπουν ἴχνος ἐξανύτων.
τί φέρει; τί λέγει; δοῦλαι γὰρ δὴ Δωρίδος ἐσμὲν χθονὸς ἤδη.
Ἑκάβη, πυκνὰς γὰρ οἶσθά μ’ ἐς Τροίαν ὁδοὺς ἐλθόντα κήρυκ’ ἐξ Ἀχαιικοῦ στρατοῦ, ἐγνωσμένος δὴ καὶ πάροιθέ σοι, γύναι, Ταλθύβιος ἥκω καινὸν ἀγγελῶν λόγον.
†τόδε τόδε φίλαι γυναῖκες† ὃ φόβος ἦν πάλαι.
ἤδη κεκλήρωσθ’, εἰ τόδ’ ἦν ὑμῖν φόβος.
αἰαῖ, τίν’ ἢ Θεσσαλίας πόλιν Φθιάδος εἶπας ἢ Καδμείας χθονός; κατ’ ἄνδρ’ ἑκάστη κοὐχ ὁμοῦ λελόγχατε. τίν’ ἄρα τίς ἔλαχε; τίνα πότμος εὐτυχὴς Ἰλιάδων μένει; οἶδ’· ἀλλ’ ἕκαστα πυνθάνου, μὴ πάνθ’ ὁμοῦ.
τοὐμὸν τίς ἆρ’ ἔλαχε τέκος, ἔνεπε, τλάμονα Κασσάνδραν; ἐξαίρετόν νιν ἔλαβεν Ἀγαμέμνων ἄναξ.
ἦ τᾶι Λακεδαιμονίαι νύμφαι δούλαν; ὤμοι μοι.
οὔκ, ἀλλὰ λέκτρων σκότια νυμφευτήρια.
ἦ τὰν τοῦ Φοίβου παρθένον, ἇι γέρας ὁ χρυσοκόμας ἔδωκ’ ἄλεκτρον ζόαν; ἔρως ἐτόξευσ’ αὐτὸν ἐνθέου κόρης.
ῥῖπτε, τέκνον, ζαθέους κλά- δας καὶ ἀπὸ χροὸς ἐνδυ- τῶν στεφέων ἱεροὺς στολμούς.
οὐ γὰρ μέγ’ αὐτῆι βασιλικῶν λέκτρων τυχεῖν; τί δ’ ὃ νεοχμὸν ἀπ’ ἐμέθεν ἐλάβετε τέκος, †ποῦ μοι†; Πολυξένην ἔλεξας ἢ τίν’ ἱστορεῖς; ταύταν· τῶι πάλος ἔζευξεν; τύμβωι τέτακται προσπολεῖν Ἀχιλλέως.
ὤμοι ἐγώ· τάφωι πρόσπολον ἐτεκόμαν.
ἀτὰρ τίς ὅδ’ ἦν νόμος ἢ τί θέσμιον, ὦ φίλος, Ἑλλάνων; εὐδαιμόνιζε παῖδα σήν· ἔχει καλῶς.
τί τόδ’ ἔλακες; ἆρά μοι ἀέλιον λεύσσει; ἔχει πότμος νιν, ὥστ’ ἀπηλλάχθαι. πόνων.
τί δ’ ἁ τοῦ χαλκεομήστορος Ἕκτορος δάμαρ, Ἀνδρομάχα τάλαινα, τίν’ ἔχει τύχαν; καὶ τήνδ’ Ἀχιλλέως ἔλαβε παῖς ἐξαίρετον.
ἐγὼ δὲ τῶι πρόσπολος ἁ τριτοβάμονος δευομένα βάκτρου γεραιᾶι χερί; Ἰθάκης Ὀδυσσεὺς ἔλαχ’ ἄναξ δούλην σ’ ἔχειν.
ἒ ἔ.
ἄρασσε κρᾶτα κούριμον, ἕλκ’ ὀνύχεσσι δίπτυχον παρειάν.
ἰώ μοί μοι.
μυσαρῶι δολίωι λέλογχα φωτὶ δουλεύειν, πολεμίωι δίκας, παρανόμωι δάκει, ὃς πάντα τἀκεῖθεν ἐνθάδ<ε στρέφει, τὰ δ’> ἀντίπαλ’ αὖθις ἐκεῖσε διπτύχωι γλώσσαι, φίλα τὰ πρότερ’ ἄφιλα τιθέμενος πάλιν.
†γοᾶσθ’, ὦ Τρωιάδες, με.
βέβακα δύσποτμος οἴχομαι ἁ† τάλαινα δυστυχεστάτωιπροσέπεσον κλήρωι.
τὸ μὲν σὸν οἶσθα, πότνια· τὰς δ’ ἐμὰς τύχας τίς ἆρ’ Ἀχαιῶν ἢ τίς Ἑλλήνων ἔχει; ἴτ’, ἐκκομίζειν δεῦρο Κασσάνδραν χρεὼν ὅσον τάχιστα, δμῶες, ὡς στρατηλάτηι ἐς χεῖρα δούς νιν εἶτα τὰς εἰληγμένας καὶ τοῖσιν ἄλλοις αἰχμαλωτίδων ἄγω.
ἔα· τί πεύκης ἔνδον αἴθεται σέλας; πιμπρᾶσιν, ἢ τί δρῶσι, Τρωιάδες μυχούς, ὡς ἐξάγεσθαι τῆσδε μέλλουσαι χθονὸς πρὸς Ἄργος, αὑτῶν τ’ ἐκπυροῦσι σώματα θανεῖν θέλουσαι; κάρτα τοι τοὐλεύθερον ἐν τοῖς τοιούτοις δυσλόφως φέρει κακά.
ἄνοιγ’ ἄνοιγε, μὴ τὸ ταῖσδε πρόσφορον ἐχθρὸν δ’ Ἀχαιοῖς εἰς ἔμ’ αἰτίαν βάληι.
οὐκ ἔστιν· οὐ πιμπρᾶσιν, ἀλλὰ παῖς ἐμὴ μαινὰς θοάζει δεῦρο Κασσάνδρα δρόμωι.
ἄνεχε, πάρεχε, φῶς φέρε· σέβω φλέγω— ἰδοὺ ἰδού— λαμπάσι τόδ’ ἱερόν. ὦ Ὑμέναι’ ἄναξ· μακάριος ὁ γαμέτας, μακαρία δ’ ἐγὼ βασιλικοῖς λέκτροις κατ’ Ἄργος ἁ γαμουμένα.
Ὑμὴν ὦ Ὑμέναι’ ἄναξ.
ἐπεὶ σύ, μᾶτερ, †ἐπὶ δάκρυσι καὶ† γόοισι τὸν θανόντα πατέρα πατρίδα τε φίλαν καταστένουσ’ ἔχεις, ἐγὼ δ’ ἐπὶ γάμοις ἐμοῖς ἀναφλέγω πυρὸς φῶς ἐς αὐγάν, ἐς αἴγλαν, διδοῦσ’, ὦ Ὑμέναιε, σοί, διδοῦσ’, ὦ Ἑκάτα, φάος παρθένων ἐπὶ λέκτροιςἇι νόμος ἔχει.
πάλλε πόδ’ αἰθέριον, <ἄναγ’> ἄναγε χορόν— εὐὰν εὐοῖ— ὡς ἐπὶ πατρὸς ἐμοῦ μακαριωτάταις τύχαις. ὁ χορὸς ὅσιος.
ἄγε σὺ Φοῖβέ νιν· κατὰ σὸν ἐν δάφναις ἀνάκτορον θυηπολῶ.
Ὑμὴν ὦ Ὑμέναι’ Ὑμήν.
χόρευε, μᾶτερ, χόρευμ’ ἄναγε, πόδα σὸν ἕλισσε τᾶιδ’ ἐκεῖσε μετ’ ἐμέθεν ποδῶν φέρουσα φιλτάταν βάσιν.
βόασον ὑμέναιον ὢ μακαρίαις ἀοιδαῖς ἰαχαῖς τε νύμφαν.
ἴτ’, ὦ καλλίπεπλοι Φρυγῶν κόραι, μέλπετ’ ἐμῶν γάμων τὸν πεπρωμένον εὐνᾶιπόσιν ἐμέθεν.
βασίλεια, βακχεύουσαν οὐ λήψηι κόρην, μὴ κοῦφον ἄρηι βῆμ’ ἐς Ἀργείων στρατόν; Ἥφαιστε, δαιδουχεῖς μὲν ἐν γάμοις βροτῶν, ἀτὰρ λυγράν γε τήνδ’ ἀναιθύσσεις φλόγα ἔξω τε μεγάλων ἐλπίδων. οἴμοι, τέκνον, ὡς οὐχ ὑπ’ αἰχμῆς <σ’> οὐδ’ ὑπ’ Ἀργείου δορὸς γάμους γαμεῖσθαι τούσδ’ ἐδόξαζόν ποτε.
παράδος ἐμοὶ φῶς· οὐ γὰρ ὀρθὰ πυρφορεῖς μαινὰς θοάζουσ’, οὐδὲ σαῖς τύχαις, τέκνον, σεσωφρόνηκας ἀλλ’ ἔτ’ ἐν ταὐτῶι μένεις.
ἐσφέρετε πεύκας δάκρυά τ’ ἀνταλλάσσετε τοῖς τῆσδε μέλεσι, Τρωιάδες, γαμηλίοις.
μῆτερ, πύκαζε κρᾶτ’ ἐμὸν νικηφόρον καὶ χαῖρε τοῖς ἐμοῖσι βασιλικοῖς γάμοις· καὶ πέμπε, κἂν μὴ τἀμά σοι πρόθυμά γ’ ἦι ὤθει βιαίως· εἰ γὰρ ἔστι Λοξίας, Ἑλένης γαμεῖ με δυσχερέστερον γάμον ὁ τῶν Ἀχαιῶν κλεινὸς Ἀγαμέμνων ἄναξ.
κτενῶ γὰρ αὐτὸν κἀντιπορθήσω δόμους ποινὰς ἀδελφῶν καὶ πατρὸς λαβοῦσ’ ἐμοῦ.
ἀλλ’ αὔτ’ ἐάσω· πέλεκυν οὐχ ὑμνήσομεν, ὃς ἐς τράχηλον τὸν ἐμὸν εἶσι χἀτέρων, μητροκτόνους τ’ ἀγῶνας, οὓς οὑμοὶ γάμοι θήσουσιν, οἴκων τ’ Ἀτρέως ἀνάστασιν.
πόλιν δὲ δείξω τήνδε μακαριωτέραν ἢ τοὺς Ἀχαιούς, ἔνθεος μέν, ἀλλ’ ὅμως τοσόνδε γ’ ἔξω στήσομαι βακχευμάτων· οἳ διὰ μίαν γυναῖκα καὶ μίαν Κύπριν, θηρῶντες Ἑλένην, μυρίους ἀπώλεσαν.
ὁ δὲ στρατηγὸς ὁ σοφὸς ἐχθίστων ὕπερ τὰ φίλτατ’ ὤλεσ’, ἡδονὰς τὰς οἴκοθεν τέκνων ἀδελφῶι δοὺς γυναικὸς οὕνεκα, καὶ ταῦθ’ ἑκούσης κοὐ βίαι λεληισμένης.
ἐπεὶ δ’ ἐπ’ ἀκτὰς ἤλυθον Σκαμανδρίους, ἔθνηισκον, οὐ γῆς ὅρι’ ἀποστερούμενοι οὐδ’ ὑψίπυργον πατρίδ’· οὓς δ’ Ἄρης ἕλοι, οὐ παῖδας εἶδον, οὐ δάμαρτος ἐν χεροῖν πέπλοις συνεστάλησαν, ἐν ξένηι δὲ γῆι κεῖνται. τὰ δ’ οἴκοι τοῖσδ’ ὅμοι’ ἐγίγνετο· χῆραί γ’ ἔθνηισκον, οἱ δ’ ἄπαιδες ἐν δόμοις ἄλλως τέκν’ ἐκθρέψαντες· οὐδὲ πρὸς τάφοις ἔσθ’ ὅστις αὐτῶν αἶμα γῆι δωρήσεται.
[ἦ τοῦδ’ ἐπαίνου τὸ στράτευμ’ ἐπάξιον.
σιγᾶν ἄμεινον τἀισχρά, μηδὲ μοῦσά μοι γένοιτ’ ἀοιδὸς ἥτις ὑμνήσει κακά.] Τρῶες δὲ πρῶτον μέν, τὸ κάλλιστον κλέος, ὑπὲρ πάτρας ἔθνηισκον· οὓς δ’ ἕλοι δόρυ, νεκροί γ’ ἐς οἴκους φερόμενοι φίλων ὕπο ἐν γῆι πατρώιαι περιβολὰς εἶχον χθονός, χερσὶν περισταλέντες ὧν ἐχρῆν ὕπο· ὅσοι δὲ μὴ θάνοιεν ἐν μάχηι Φρυγῶν, ἀεὶ κατ’ ἦμαρ σὺν δάμαρτι καὶ τέκνοις ὤικουν, Ἀχαιοῖς ὧν ἀπῆσαν ἡδοναί.
τὰ δ’ Ἕκτορός σοι λύπρ’ ἄκουσον ὡς ἔχει· δόξας ἀνὴρ ἄριστος οἴχεται θανών, καὶ τοῦτ’ Ἀχαιῶν ἵξις ἐξεργάζεται· εἰ δ’ ἦσαν οἴκοι, χρηστὸς ὢν ἐλάνθαν’ ἄν.
Πάρις δ’ ἔγημε τὴν Διός· γήμας δὲ μή, σιγώμενον τὸ κῆδος εἶχ’ ἂν ἐν δόμοις.
φεύγειν μὲν οὖν χρὴ πόλεμον ὅστις εὖ φρονεῖ· εἰ δ’ ἐς τόδ’ ἔλθοι, στέφανος οὐκ αἰσχρὸς πόλει καλῶς ὀλέσθαι, μὴ καλῶς δὲ δυσκλεές.
ὧν οὕνεκ’ οὐ χρή, μῆτερ, οἰκτίρειν σε γῆν, οὐ τἀμὰ λέκτρα· τοὺς γὰρ ἐχθίστους ἐμοὶ καὶ σοὶ γάμοισι τοῖς ἐμοῖς διαφθερῶ.
ὡς ἡδέως κακοῖσιν οἰκείοις γελᾶις μέλπεις θ’ ἃ μέλπουσ’ οὐ σαφῆ δείξεις ἴσως.
εἰ μή σ’ Ἀπόλλων ἐξεβάκχευσεν φρένας, οὔ τἂν ἀμισθὶ τοὺς ἐμοὺς στρατηλάτας τοιαῖσδε φήμαις ἐξέπεμπες ἂν χθονός.
ἀτὰρ τὰ σεμνὰ καὶ δοκήμασιν σοφὰ οὐδέν τι κρείσσω τῶν τὸ μηδὲν ἦν ἄρα.
ὁ γὰρ μέγιστος τῶν Πανελλήνων ἄναξ, Ἀτρέως φίλος παῖς, τῆσδ’ ἔρωτ’ ἐξαίρετον μαινάδος ὑπέστη· καὶ πένης μέν εἰμ’ ἐγώ, ἀτὰρ λέχος γε τῆσδ’ ἂν οὐκ ἠιτησάμην.
καὶ σοῦ μέν (οὐ γὰρ ἀρτίας ἔχεις φρένας) Ἀργεῖ’ ὀνείδη καὶ Φρυγῶν ἐπαινέσεις ἀνέμοις φέρεσθαι παραδίδωμ’· ἕπου δέ μοι πρὸς ναῦς, καλὸν νύμφευμα τῶι στρατηλάτηι.
σὺ δ’, ἡνίκ’ ἄν σε Λαρτίου χρήζηι τόκος ἄγειν, ἕπεσθαι· σώφρονος δ’ ἔσηι λάτρις γυναικός, ὥς φασ’ οἱ μολόντες Ἴλιον.
ἦ δεινὸς ὁ λάτρις. τί ποτ’ ἔχουσι τοὔνομα κήρυκες, ἓν ἀπέχθημα πάγκοινον βροτοῖς, οἱ περὶ τυράννους καὶ πόλεις ὑπηρέται; σὺ τὴν ἐμὴν φὴις μητέρ’ εἰς Ὀδυσσέως ἥξειν μέλαθρα; ποῦ δ’ Ἀπόλλωνος λόγοι, οἵ φασιν αὐτὴν εἰς ἔμ’ ἡρμηνευμένοι αὐτοῦ θανεῖσθαι; τἄλλα δ’ οὐκ ὀνειδιῶ.
δύστηνος, οὐκ οἶδ’ οἷά νιν μένει παθεῖν· ὡς χρυσὸς αὐτῶι τἀμὰ καὶ Φρυγῶν κακὰ δόξει ποτ’ εἶναι. δέκα γὰρ ἐκπλήσας ἔτη πρὸς τοῖσιν ἐνθάδ’ ἵξεται μόνος πάτραν <                                     >†οὗ δὴ στενὸν δίαυλον ὤικισται πέτρας† δεινὴ Χάρυβδις ὠμοβρώς τ’ ὀρειβάτης Κύκλωψ Λιγυστίς θ’ ἡ συῶν μορφώτρια Κίρκη θαλάσσης θ’ ἁλμυρᾶς ναυάγια λωτοῦ τ’ ἔρωτες Ἡλίου θ’ ἁγναὶ βόες, αἳ σαρξὶ φοινίαισιν ἥσουσίν ποτε πικρὰν Ὀδυσσεῖ γῆρυν. ὡς δὲ συντέμω, ζῶν εἶσ’ ἐς Ἅιδου κἀκφυγὼν λίμνης ὕδωρ κάκ’ ἐν δόμοισι μυρί’ εὑρήσει μολών.
ἀλλὰ γὰρ τί τοὺς Ὀδυσσέως ἐξακοντίζω πόνους; στεῖχ’ ὅπως τάχιστ’· ἐν Ἅιδου νυμφίωι γημώμεθα.
ἦ κακὸς κακῶς ταφήσηι νυκτός, οὐκ ἐν ἡμέραι, ὦ δοκῶν σεμνόν τι πράσσειν, Δαναϊδῶν ἀρχηγέτα.
κἀμέ τοι νεκρὸν φάραγγες γυμνάδ’ ἐκβεβλημένην ὕδατι χειμάρρωι ῥέουσαι νυμφίου πέλας τάφου θηρσὶ δώσουσιν δάσασθαι, τὴν Ἀπόλλωνος λάτριν.
ὦ στέφη τοῦ φιλτάτου μοι θεῶν, ἀγάλματ’ εὔια, χαίρετ’· ἐκλέλοιφ’ ἑορτὰς αἷς πάροιθ’ ἠγαλλόμην.
ἴτ’ ἀπ’ ἐμοῦ χρωτὸς σπαραγμοῖς, ὡς ἔτ’ οὖσ’ ἁγνὴ χρόα δῶ θοαῖς αὔραις φέρεσθαι σοὶ τάδ’, ὦ μαντεῖ’ ἄναξ.
ποῦ σκάφος τὸ τοῦ στρατηγοῦ; ποῖ πόδ’ ἐμβαίνεινμε χρή; οὐκέτ’ ἂν φθάνοις ἂν αὔραν ἱστίοις καραδοκῶν, ὡς μίαν τριῶν Ἐρινὺν τῆσδέ μ’ ἐξάξων χθονός.
χαῖρέ μοι, μῆτερ· δακρύσηις μηδέν· ὦ φίλη πατρίς, οἵ τε γῆς ἔνερθ’ ἀδελφοὶ χὠ τεκὼν ἡμᾶς πατήρ, οὐ μακρὰν δέξεσθέ μ’· ἥξω δ’ ἐς νεκροὺς νικηφόρος καὶ δόμους πέρσασ’ Ἀτρειδῶν, ὧν ἀπωλόμεσθ’ ὕπο.
Ἑκάβης γεραιᾶς φύλακες, οὐ δεδόρκατε δέσποιναν ὡς ἄναυδος ἐκτάδην πίτνει; οὐκ ἀντιλήψεσθ’; ἦ μεθήσετ’, ὦ κακαί, γραῖαν πεσοῦσαν; αἴρετ’ εἰς ὀρθὸν δέμας.
ἐᾶτέ μ’ (οὔτοι φίλα τὰ μὴ φίλ’, ὦ κόραι) κεῖσθαι πεσοῦσαν· πτωμάτων γὰρ ἄξια πάσχω τε καὶ πέπονθα κἄτι πείσομαι.
ὦ θεοί· κακοὺς μὲν ἀνακαλῶ τοὺς συμμάχους, ὅμως δ’ ἔχει τι σχῆμα κικλήσκειν θεούς, ὅταν τις ἡμῶν δυστυχῆ λάβηι τύχην.
πρῶτον μὲν οὖν μοι τἀγάθ’ ἐξᾶισαι φίλον· τοῖς γὰρ κακοῖσι πλείον’ οἶκτον ἐμβαλῶ.
ἦ μὲν τύραννος κἀς τύρανν’ ἐγημάμην, κἀνταῦθ’ ἀριστεύοντ’ ἐγεινάμην τέκνα, οὐκ ἀριθμὸν ἄλλως ἀλλ’ ὑπερτάτους Φρυγῶν· οὓς Τρωιὰς οὐδ’ Ἑλληνὶς οὐδὲ βάρβαρος γυνὴ τεκοῦσα κομπάσειεν ἄν ποτε.
κἀκεῖνά τ’ εἶδον δορὶ πεσόνθ’ Ἑλληνικῶι τρίχας τ’ ἐτμήθην τάσδε πρὸς τύμβοις νεκρῶν, καὶ τὸν φυτουργὸν Πρίαμον οὐκ ἄλλων πάρα κλύουσ’ ἔκλαυσα, τοῖσδε δ’ εἶδον ὄμμασιν αὐτὴ κατασφαγέντ’ ἐφ’ ἑρκείωι πυρᾶι, πόλιν θ’ ἁλοῦσαν. ἃς δ’ ἔθρεψα παρθένους ἐς ἀξίωμα νυμφίων ἐξαίρετον, ἄλλοισι θρέψασ’ ἐκ χερῶν ἀφηιρέθην· κοὔτ’ ἐξ ἐκείνων ἐλπὶς ὡς ὀφθήσομαι αὐτή τ’ ἐκείνας οὐκέτ’ ὄψομαί ποτε.
τὸ λοίσθιον δέ, θριγκὸς ἀθλίων κακῶν, δούλη γυνὴ γραῦς Ἑλλάδ’ εἰσαφίξομαι.
ἃ δ’ ἐστὶ γήραι τῶιδ’ ἀσυμφορώτατα, τούτοις με προσθήσουσιν, ἢ θυρῶν λάτριν κλῆιδας φυλάσσειν, τὴν τεκοῦσαν Ἕκτορα, ἢ σιτοποιεῖν κἀν πέδωι κοίτας ἔχειν ῥυσοῖσι νώτοις, βασιλικῶν ἐκ δεμνίων, τρυχηρὰ περὶ τρυχηρὸν εἱμένην χρόα πέπλων λακίσματ’, ἀδόκιμ’ ὀλβίοις ἔχειν.
οἲ ’γὼ τάλαινα, διὰ γάμον μιᾶς ἕνα γυναικὸς οἵων ἔτυχον ὧν τε τεύξομαι.
ὦ τέκνον, ὦ σύμβακχε Κασσάνδρα θεοῖς, οἵαις ἔλυσας συμφοραῖς ἅγνευμα σόν.
σύ τ’, ὦ τάλαινα, ποῦ ποτ’ εἶ, Πολυξένη; ὡς οὔτε μ’ ἄρσην οὔτε θήλεια σπορὰ πολλῶν γενομένων τὴν τάλαιναν ὠφελεῖ.
τί δῆτά μ’ ὀρθοῦτ’; ἐλπίδων ποίων ὕπο; ἄγετε τὸν ἁβρὸν δή ποτ’ ἐν Τροίαι πόδα, νῦν δ’ ὄντα δοῦλον, στιβάδα πρὸς χαμαιπετῆ πέτρινά τε κρήδεμν’, ὡς πεσοῦσ’ ἀποφθαρῶ δακρύοις καταξανθεῖσα. τῶν δ’ εὐδαιμόνων μηδένα νομίζετ’ εὐτυχεῖν, πρὶν ἂν θάνηι.
ἀμφί μοι Ἴλιον, ὦ Μοῦσα, καινῶν ὕμνων ἆισον σὺν δακρύοις ὠιδὰν ἐπικήδειον· νῦν γὰρ μέλος ἐς Τροίαν ἰαχήσω, τετραβάμονος ὡς ὑπ’ ἀπήνας Ἀργείων ὀλόμαν τάλαινα δοριάλωτος, ὅτ’ ἔλιπον ἵππον οὐράνια βρέμοντα χρυσεοφάλαρον ἔνο- πλον ἐν πύλαις Ἀχαιοί· ἀνὰ δ’ ἐβόασεν λεὼς Τρωϊάδος ἀπὸ πέτρας σταθείς· Ἴτ’, ὦ πεπαυμένοι πόνων, τόδ’ ἱερὸν ἀνάγετε ξόανον Ἰλιάδι Διογενεῖ κόραι.
τίς οὐκ ἔβα νεανίδων, τίς οὐ γεραιὸς ἐκ δόμων; κεχαρμένοι δ’ ἀοιδαῖς δόλιον ἔσχον ἄταν.
πᾶσα δὲ γέννα Φρυγῶν πρὸς πύλας ὡρμάθη, πεύκαν οὐρεΐαν, ξεστὸν λόχον Ἀργείων, καὶ Δαρδανίας ἄταν θεᾶι δώσων, χάριν ἄζυγος ἀμβροτοπώλου· κλωστοῦ δ’ ἀμφιβόλοις λίνοιο ναὸς ὡσεὶ σκάφος κελαινὸν εἰς ἕδρανα λάϊνα δάπεδά τε, φονέα πατρί- δι, Παλλάδος θέσαν θεᾶς.
ἐπὶ δὲ πόνωι καὶ χαρᾶι νύχιον ἐπεὶ κνέφας παρῆν, Λίβυς τε λωτὸς ἐκτύπει Φρύγιά τε μέλεα, παρθένοι δ’ ἄειρον ἅμα κρότον ποδῶν βοάν τ’ ἔμελπον εὔφρον’, ἐν δόμοις δὲ παμφαὲς σέλας πυρὸς μέλαιναν αἴγλαν †ἔδωκεν ὕπνωι†.
ἐγὼ δὲ τὰν ὀρεστέραν τότ’ ἀμφὶ μέλαθρα παρθένον Διὸς κόραν ἐμελπόμαν χοροῖσι· φοινία δ’ ἀνὰ πτόλιν βοὰ κατέσχε Περ- γάμων ἕδρας· βρέφη δὲ φίλι- α περὶ πέπλους ἔβαλλε μα- τρὶ χεῖρας ἐπτοημένας.
λόχου δ’ ἐξέβαιν’ Ἄρης, κόρας ἔργα Παλλάδος.
σφαγαὶ δ’ ἀμφιβώμιοι Φρυγῶν ἔν τε δεμνίοις καράτομος ἐρημία νεανίδων στέφανον ἔφερεν Ἑλλάδι κουροτρόφον, Φρυγῶν δὲ πατρίδι πένθος.
Ἑκάβη, λεύσσεις τήνδ’ Ἀνδρομάχην ξενικοῖς ἐπ’ ὄχοις πορθμευομένην; παρὰ δ’ εἰρεσίαι μαστῶν ἕπεται φίλος Ἀστυάναξ, Ἕκτορος ἶνις.
ποῖ ποτ’ ἀπήνης νώτοισι φέρηι, δύστηνε γύναι, πάρεδρος χαλκέοις Ἕκτορος ὅπλοις σκύλοις τε Φρυγῶν δοριθηράτοις,οἷσιν Ἀχιλλέως παῖς Φθιώτας στέψει ναούς, ἀπὸ Τροίας; Ἀχαιοὶ δεσπόται μ’ ἄγουσιν.
οἴμοι. τί παιᾶν’ ἐμὸν στενάζεις; αἰαῖ τῶνδ’ ἀλγέων ὦ Ζεῦ καὶ συμφορᾶς.
τέκεα πρίν ποτ’ ἦμεν.
βέβακ’ ὄλβος, βέβακε Τροία τλάμων. ἐμῶν τ’ εὐγένεια παίδων.
φεῦ φεῦ φεῦ δῆτ’ ἐμῶν κακῶν. οἰκτρὰ τύχα πόλεος ἃ καπνοῦται.
μόλοις, ὦ πόσις μοι βοᾶις τὸν παρ’ Ἅιδαι παῖδ’ ἐμόν, ὦ μελέα.
σᾶς δάμαρτος ἄλκαρ.
†σύ τ’†, ὦ λῦμ’ Ἀχαιῶν τέκνων δή ποθ’ ἁμῶν πρεσβυγενὲς Πριάμωι.
κοιμίσαι μ’ ἐς Ἅιδου.
οἵδε πόθοι μεγάλοι σχετλία, τάδε πάσχομεν ἄλγη οἰχομένας πόλεως ἐπὶ δ’ ἄλγεσιν ἄλγεα κεῖται.
δυσφροσύναισι θεῶν, ὅτε σὸς γόνος ἔκφυγεν Ἅιδαν, ὃς λεχέων στυγερῶν χάριν ὤλεσε πέργαμα Τροίας· αἱματόεντα δὲ θεᾶι παρὰ Παλλάδι σώματα νεκρῶν γυψὶ φέρειν τέταται· ζυγὰ δ’ ἤνυσε δούλια Τροίαι.
ὦ πατρίς, ὦ μελέα καταλειπομέναν σε δακρύω νῦν τέλος οἰκτρὸν ὁρᾶις. καὶ ἐμὸν δόμον ἐνθ’ ἐλοχεύθην.
ὦ τέκν’, ἐρημόπολις μάτηρ ἀπολείπεται ὑμῶν.
†οἷος ἰάλεμος οἷά τε πένθη† δάκρυά τ’ ἐκ δακρύων καταλείβεται <           > ἁμετέροισι δόμοις· ὁ θανὼν δ’ ἐπιλάθεται ἀλγέων.
ὡς ἡδὺ δάκρυα τοῖς κακῶς πεπραγόσιν θρήνων τ’ ὀδυρμοὶ μοῦσά θ’ ἣ λύπας ἔχει.
ὦ μῆτερ ἀνδρὸς ὅς ποτ’ Ἀργείων δορὶ πλείστους διώλεσ’ Ἕκτορος, τάδ’ εἰσορᾶις; ὁρῶ τὰ τῶν θεῶν, ὡς τὰ μὲν πυργοῦσ’ ἄνω τὸ μηδὲν ὄντα, τὰ δὲ δοκοῦντ’ ἀπώλεσαν.
ἀγόμεθα λεία σὺν τέκνωι· τὸ δ’ εὐγενὲς ἐς δοῦλον ἥκει, μεταβολὰς τοσάσδ’ ἔχον.
τὸ τῆς ἀνάγκης δεινόν· ἄρτι κἀπ’ ἐμοῦ βέβηκ’ ἀποσπασθεῖσα Κασσάνδρα βίαι.
φεῦ φεῦ·ἄλλος τις Αἴας, ὡς ἔοικε, δεύτερος παιδὸς πέφηνε σῆς· νοσεῖς δὲ χἄτερα.
ὧν γ’ οὔτε μέτρον οὔτ’ ἀριθμός ἐστί μοι· κακῶι κακὸν γὰρ εἰς ἅμιλλαν ἔρχεται.
τέθνηκέ σοι παῖς πρὸς τάφωι Πολυξένη σφαγεῖσ’ Ἀχιλλέως, δῶρον ἀψύχωι νεκρῶι.
οἲ ’γὼ τάλαινα· τοῦτ’ ἐκεῖν’ ὅ μοι πάλαι Ταλθύβιος αἴνιγμ’ οὐ σαφῶς εἶπεν σαφές.
εἶδόν νιν αὐτὴ κἀποβᾶσα τῶνδ’ ὄχων ἔκρυψα πέπλοις κἀπεκοψάμην νεκρόν.
αἰαῖ, τέκνον, σῶν ἀνοσίων προσφαγμάτων· αἰαῖ μάλ’ αὖθις, ὡς κακῶς διόλλυσαι.
ὄλωλεν ὡς ὄλωλεν· ἀλλ’ ὅμως ἐμοῦ ζώσης γ’ ὄλωλεν εὐτυχεστέρωι πότμωι.
οὐ ταὐτόν, ὦ παῖ, τῶι βλέπειν τὸ κατθανεῖν· τὸ μὲν γὰρ οὐδέν, τῶι δ’ ἔνεισιν ἐλπίδες.
[ὦ μῆτερ, ὦ τεκοῦσα, κάλλιστον λόγον ἄκουσον, ὥς σοι τέρψιν ἐμβάλω φρενί.] τὸ μὴ γενέσθαι τῶι θανεῖν ἴσον λέγω, τοῦ ζῆν δὲ λυπρῶς κρεῖσσόν ἐστι κατθανεῖν.
†ἀλγεῖ γὰρ οὐδὲν τῶν κακῶν ἠισθημένος·† ὁ δ’ εὐτυχήσας ἐς τὸ δυστυχὲς πεσὼν ψυχὴν ἀλᾶται τῆς πάροιθ’ εὐπραξίας.
κείνη δ’, ὁμοίως ὥσπερ οὐκ ἰδοῦσα φῶς, τέθνηκε κοὐδὲν οἶδε τῶν αὑτῆς κακῶν.
ἐγὼ δὲ τοξεύσασα τῆς εὐδοξίας λαχοῦσα πλεῖστον τῆς τύχης ἡμάρτανον.
ἃ γὰρ γυναιξὶ σώφρον’ ἔσθ’ ηὑρημένα, ταῦτ’ ἐξεμόχθουν Ἕκτορος κατὰ στέγας.
πρῶτον μέν, ἔνθα (κἂν προσῆι κἂν μὴ προσῆι ψόγος γυναιξίν) αὐτὸ τοῦτ’ ἐφέλκεται κακῶς ἀκούειν, ἥτις οὐκ ἔνδον μένει, τούτου παρεῖσα πόθον ἔμιμνον ἐν δόμοις· ἔσω τε μελάθρων κομψὰ θηλειῶν ἔπη οὐκ εἰσεφρούμην, τὸν δὲ νοῦν διδάσκαλον οἴκοθεν ἔχουσα χρηστὸν ἐξήρκουν ἐμοί.
γλώσσης τε σιγὴν ὄμμα θ’ ἥσυχον πόσει παρεῖχον· ἤιδη δ’ ἅμ’ ἐχρῆν νικᾶν πόσιν κείνωι τε νίκην ὧν ἐχρῆν παριέναι.
καὶ τῶνδε κληδὼν ἐς στράτευμ’ Ἀχαιικὸν ἐλθοῦσ’ ἀπώλεσέν μ’· ἐπεὶ γὰρ ἡιρέθην, Ἀχιλλέως με παῖς ἐβουλήθη λαβεῖν δάμαρτα· δουλεύσω δ’ ἐν αὐθεντῶν δόμοις.
κεἰ μὲν παρώσασ’ Ἕκτορος φίλον κάρα πρὸς τὸν παρόντα πόσιν ἀναπτύξω φρένα, κακὴ φανοῦμαι τῶι θανόντι· τόνδε δ’ αὖ στυγοῦσ’ ἐμαυτῆς δεσπόταις μισήσομαι.
καίτοι λέγουσιν ὡς μί’ εὐφρόνη χαλαῖ τὸ δυσμενὲς γυναικὸς εἰς ἀνδρὸς λέχος· ἀπέπτυσ’ αὐτὴν ἥτις ἄνδρα τὸν πάρος καινοῖσι λέκτροις ἀποβαλοῦσ’ ἄλλον φιλεῖ.
ἀλλ’ οὐδὲ πῶλος ἥτις ἂν διαζυγῆι τῆς συντραφείσης ῥαιδίως ἕλκει ζυγόν.
καίτοι τὸ θηριῶδες ἄφθογγόν τ’ ἔφυ ξυνέσει τ’ ἄχρηστον τῆι φύσει τε λείπεται.
σὲ δ’, ὦ φίλ’ Ἕκτορ, εἶχον ἄνδρ’ ἀρκοῦντά μοι ξυνέσει γένει πλούτωι τε κἀνδρείαι μέγαν· ἀκήρατον δέ μ’ ἐκ πατρὸς λαβὼν δόμων πρῶτος τὸ παρθένειον ἐζεύξω λέχος.
καὶ νῦν ὄλωλας μὲν σύ, ναυσθλοῦμαι δ’ ἐγὼ πρὸς Ἑλλάδ’ αἰχμάλωτος ἐς δοῦλον ζυγόν.
ἆρ’ οὐκ ἐλάσσω τῶν ἐμῶν ἔχει κακῶν Πολυξένης ὄλεθρος, ἣν καταστένεις; ἐμοὶ γὰρ οὐδ’ ὃ πᾶσι λείπεται βροτοῖς ξύνεστιν ἐλπίς, οὐδὲ κλέπτομαι φρένας πράξειν τι κεδνόν· ἡδὺ δ’ ἐστὶ καὶ δοκεῖν.
ἐς ταὐτὸν ἥκεις συμφορᾶς· θρηνοῦσα δὲ τὸ σὸν διδάσκεις μ’ ἔνθα πημάτων κυρῶ.
αὐτὴ μὲν οὔπω ναὸς εἰσέβην σκάφος, γραφῆι δ’ ἰδοῦσα καὶ κλύουσ’ ἐπίσταμαι.
ναύταις γὰρ ἢν μὲν μέτριος ἦι χειμὼν φέρειν, προθυμίαν ἔχουσι σωθῆναι πόνων, ὁ μὲν παρ’ οἴαχ’, ὁ δ’ ἐπὶ λαίφεσιν βεβώς, ὁ δ’ ἄντλον εἴργων ναός· ἢν δ’ ὑπερβάληι πολὺς ταραχθεὶς πόντος, ἐνδόντες τύχηι παρεῖσαν αὑτοὺς κυμάτων δραμήμασιν.
οὕτω δὲ κἀγὼ πόλλ’ ἔχουσα πήματα ἄφθογγός εἰμι καὶ παρεῖσ’ ἔχω στόμα· νικᾶι γὰρ οὑκ θεῶν με δύστηνος κλύδων.
ἀλλ’, ὦ φίλη παῖ, τὰς μὲν Ἕκτορος τύχας ἔασον· οὐ μὴ δάκρυά νιν σώσηι τὰ σά.
τίμα δὲ τὸν παρόντα δεσπότην σέθεν, φίλον διδοῦσα δέλεαρ ἀνδρὶ σῶν τρόπων.
κἂν δρᾶις τάδ’, ἐς τὸ κοινὸν εὐφρανεῖς φίλους καὶ παῖδα τόνδε παιδὸς ἐκθρέψειας ἂν Τροίαι μέγιστον ὠφέλημ’, ἵν’ οἵ ποτε ἐκ σοῦ γενόμενοι παῖδες Ἴλιον πάλιν κατοικίσειαν καὶ πόλις γένοιτ’ ἔτι.
ἀλλ’ ἐκ λόγου γὰρ ἄλλος ἐκβαίνει λόγος, τίν’ αὖ δέδορκα τόνδ’ Ἀχαιικὸν λάτριν στείχοντα καινῶν ἄγγελον βουλευμάτων; Φρυγῶν ἀρίστου πρίν ποθ’ Ἕκτορος δάμαρ, μή με στυγήσηις· οὐχ ἑκὼν γὰρ ἀγγελῶ Δαναῶν τε κοινὰ Πελοπιδῶν τ’ ἀγγέλματα.
τί δ’ ἔστιν; ὥς μοι φροιμίων ἄρχηι κακῶν.
ἔδοξε τόνδε παῖδα ... πῶς εἴπω λόγον; μῶν οὐ τὸν αὐτὸν δεσπότην ἡμῖν ἔχειν; οὐδεὶς Ἀχαιῶν τοῦδε δεσπόσει ποτέ.
ἀλλ’ ἐνθάδ’ αὐτὸν λείψανον Φρυγῶν λιπεῖν; οὐκ οἶδ’ ὅπως σοι ῥαιδίως εἴπω κακά.
ἐπήινεσ’ αἰδῶ, πλὴν ἐὰν λέγηις κακά.
κτενοῦσι σὸν παῖδ’, ὡς πύθηι κακὸν μέγα.
οἴμοι, γάμων τόδ’ ὡς κλύω μεῖζον κακόν.
νικᾶι δ’ Ὀδυσσεὺς ἐν Πανέλλησιν λέγων αἰαῖ μάλ’· οὐ γὰρ μέτρια πάσχομεν κακά.
λέξας ἀρίστου παῖδα μὴ τρέφειν πατρός τοιαῦτα νικήσειε τῶν αὑτοῦ πέρι.
ῥῖψαι δὲ πύργων δεῖν σφε Τρωϊκῶν ἄπο.
ἀλλ’ ὣς γενέσθω καὶ σοφωτέρα φανῆι· μήτ’ ἀντέχου τοῦδ’, εὐγενῶς δ’ ἄλγει κακοῖς, μήτε σθένουσα μηδὲν ἰσχύειν δόκει.
ἔχεις γὰρ ἀλκὴν οὐδαμῆι· σκοπεῖν δὲ χρή· πόλις τ’ ὄλωλε καὶ πόσις, κρατῆι δὲ σύ, ἡμεῖς δὲ πρὸς γυναῖκα μάρνασθαι μίαν οἷοί τε. τούτων οὕνεκ’ οὐ μάχης ἐρᾶν οὐδ’ αἰσχρὸν οὐδὲν οὐδ’ ἐπίφθονόν σε δρᾶν οὐδ’ αὖ σ’ Ἀχαιοῖς βούλομαι ῥίπτειν ἀράς.
εἰ γάρ τι λέξεις ὧν χολώσεται στρατός, οὔτ’ ἂν ταφείη παῖς ὅδ’ οὔτ’ οἴκτου τύχοι.
σιγῶσα δ’ εὖ τε τὰς τύχας κεκτημένη τὸν τοῦδε νεκρὸν οὐκ ἄθαπτον ἂν λίποις αὐτή τ’ Ἀχαιῶν πρευμενεστέρων τύχοις.
ὦ φίλτατ’, ὦ περισσὰ τιμηθεὶς τέκνον, θανῆι πρὸς ἐχθρῶν μητέρ’ ἀθλίαν λιπών, [ἡ τοῦ πατρὸς δέ σ’ εὐγένει’ ἀποκτενεῖ, ἣ τοῖσιν ἄλλοις γίγνεται σωτηρία,] τὸ δ’ ἐσθλὸν οὐκ ἐς καιρὸν ἦλθέ σοι πατρός.
ὦ λέκτρα τἀμὰ δυστυχῆ τε καὶ γάμοι, οἷς ἦλθον ἐς μέλαθρον Ἕκτορός ποτε, οὐ σφάγιον <υἱὸν> Δαναΐδαις τέξουσ’ ἐμόν, ἀλλ’ ὡς τύραννον Ἀσιάδος πολυσπόρου.
ὦ παῖ, δακρύεις; αἰσθάνηι κακῶν σέθεν; τί μου δέδραξαι χερσὶ κἀντέχηι πέπλων, νεοσσὸς ὡσεὶ πτέρυγας ἐσπίτνων ἐμάς; οὐκ εἶσιν Ἕκτωρ κλεινὸν ἁρπάσας δόρυ γῆς ἐξανελθὼν σοὶ φέρων σωτηρίαν, οὐ συγγένεια πατρός, οὐκ ἰσχὺς Φρυγῶν· λυγρὸν δὲ πήδημ’ ἐς τράχηλον ὑψόθεν πεσὼν ἀνοίκτως πνεῦμ’ ἀπορρήξεις σέθεν.
ὦ νέον ὑπαγκάλισμα μητρὶ φίλτατον, ὦ χρωτὸς ἡδὺ πνεῦμα· διὰ κενῆς ἄρα ἐν σπαργάνοις σε μαστὸς ἐξέθρεψ’ ὅδε, μάτην δ’ ἐμόχθουν καὶ κατεξάνθην πόνοις.
νῦν, οὔποτ’ αὖθις, μητέρ’ ἀσπάζου σέθεν, πρόσπιτνε τὴν τεκοῦσαν, ἀμφὶ δ’ ὠλένας ἕλισσ’ ἐμοῖς νώτοισι καὶ στόμ’ ἅρμοσον.
ὦ βάρβαρ’ ἐξευρόντες Ἕλληνες κακά, τί τόνδε παῖδα κτείνετ’ οὐδὲν αἴτιον; ὦ Τυνδάρειον ἔρνος, οὔποτ’ εἶ Διός, πολλῶν δὲ πατέρων φημί σ’ ἐκπεφυκέναι, Ἀλάστορος μὲν πρῶτον, εἶτα δὲ Φθόνου Φόνου τε Θανάτου θ’ ὅσα τε γῆ τρέφει κακά.
οὐ γάρ ποτ’ αὐχῶ Ζῆνά γ’ ἐκφῦσαί σ’ ἐγώ, πολλοῖσι κῆρα βαρβάροις Ἕλλησί τε.
ὄλοιο· καλλίστων γὰρ ὀμμάτων ἄπο αἰσχρῶς τὰ κλεινὰ πεδί’ ἀπώλεσας Φρυγῶν.
<ἀλλ’> ἄγετε φέρετε ῥίπτετ’, εἰ ῥίπτειν δοκεῖ· δαίνυσθε τοῦδε σάρκας. ἔκ τε γὰρ θεῶν διολλύμεσθα παιδί τ’ οὐ δυναίμεθ’ ἂν θάνατον ἀρῆξαι. κρύπτετ’ ἄθλιον δέμας καὶ ῥίπτετ’ ἐς ναῦς· ἐπὶ καλὸν γὰρ ἔρχομαι ὑμέναιον, ἀπολέσασα τοὐμαυτῆς τέκνον.
τάλαινα Τροία, μυρίους ἀπώλεσας μιᾶς γυναικὸς καὶ λέχους στυγνοῦ χάριν.
ἄγε, παῖ, φίλιον πρόσπτυγμα μεθεὶς μητρὸς μογερᾶς, βαῖνε πατρώιων πύργων ἐπ’ ἄκρας στεφάνας, ὅθι σοι πνεῦμα μεθεῖναι ψῆφος ἐκράνθη.
λαμβάνετ’ αὐτόν. τὰ δὲ τοιάδε χρὴ κηρυκεύειν ὅστις ἄνοικτος καὶ ἀναιδείαι τῆς ἡμετέρας γνώμης μᾶλλον φίλος ἐστίν.
ὦ τέκνον, ὦ παῖ παιδὸς μογεροῦ, συλώμεθα σὴν ψυχὴν ἀδίκως μήτηρ κἀγώ. τί πάθω; τί σ’ ἐγώ, δύσμορε, δράσω; τάδε σοι δίδομεν πλήγματα κρατὸς στέρνων τε κόπους· τῶνδε γὰρ ἄρχομεν. οἲ ’γὼ πόλεως, οἴμοι δὲ σέθεν· τί γὰρ οὐκ ἔχομεν; τίνος ἐνδέομεν μὴ οὐ πανσυδίαι χωρεῖν ὀλέθρου διὰ παντός; μελισσοτρόφου Σαλαμῖνος ὦ βασιλεῦ Τελαμών, νάσου περικύμονος οἰκήσας ἕδραν τᾶς ἐπικεκλιμένας ὄχθοις ἱεροῖς, ἵν’ ἐλαίας πρῶτον ἔδειξε κλάδον γλαυκᾶς Ἀθάνα, οὐράνιον στέφανον λιπαραῖσί <τε> κόσμον Ἀθάναις, ἔβας ἔβας τῶι τοξοφόρωι συναρι- στεύων ἅμ’ Ἀλκμήνας γόνωι Ἴλιον Ἴλιον ἐκπέρσων πόλιν ἁμετέραν τὸ πάροιθεν <                     > [ὅτ’ ἔβας ἀφ’ Ἑλλάδος]· ὅθ’ Ἑλλάδος ἄγαγε πρῶτον ἄνθος ἀτιζόμενος πώλων, Σιμόεντι δ’ ἐπ’ εὐρείται πλάταν ἔσχασε ποντοπόρον καὶ ναύδετ’ ἀνήψατο πρυμνᾶν καὶ χερὸς εὐστοχίαν ἐξεῖλε ναῶν, Λαομέδοντι φόνον· κανόνων δὲ τυκίσματα Φοίβου πυρὸς <πυρὸς> φοίνικι πνοᾶι καθελὼν Τροίας ἐπόρθησε χθόνα.
δὶς δὲ δυοῖν πιτύλοιν τείχη πέρι Δαρδανίδας φονία κατέλυσεν αἰχμά.
μάταν ἄρ’, ὦ χρυσέαις ἐν οἰνοχόαις ἁβρὰ βαίνων, Λαομεδόντιε παῖ, Ζηνὸς ἔχεις κυλίκων πλήρωμα, καλλίσταν λατρείαν.
ἁ δέ σε γειναμένα πυρὶ δαίεται, ἠϊόνες δ’ ἅλιαι ἴακχον οἰωνὸς οἷ- ον τέκνων ὕπερ βοῶσ’, ἇι μὲν εὐνάς, ἇι δὲ παῖδας, ἇι δὲ ματέρας γεραιάς.
τὰ δὲ σὰ δροσόεντα λουτρὰ γυμνασίων τε δρόμοι βεβᾶσι, σὺ δὲ πρόσωπα νεα- ρὰ χάρισι παρὰ Διὸς θρόνοις καλλιγάλανα τρέφεις. Πριάμοιο δὲ γαῖαν Ἑλλὰς ὤλεσ’ αἰχμά.
Ἔρως Ἔρως, ὃς τὰ Δαρδάνεια μέλαθρά ποτ’ ἦλθες οὐρανίδαισι μέλων, ὡς τότε μὲν μεγάλως Τροίαν ἐπύργωσας, θεοῖσι κῆδος ἀναψάμενος. τὸ μὲν οὖν Διὸς οὐκέτ’ ὄνειδος ἐρῶ· τὸ τᾶς δὲ λευκοπτέρου φίλιον Ἁμέρας βροτοῖς φέγγος ὀλοὸν εἶδε γαίας, εἶδε Περγάμων ὄλεθρον, τεκνοποιὸν ἔχουσα τᾶσδε γᾶς πόσιν ἐν θαλάμοις, ὃν ἀστέρων τέθριππος ἔλα- βε χρύσεος ὄχος ἀναρπάσας, ἐλπίδα γᾶι πατρίαι μεγάλαν. τὰ θεῶν δὲ φίλτρα φροῦδα Τροίαι.
ὦ καλλιφεγγὲς ἡλίου σέλας τόδε, ἐν ὧι δάμαρτα τὴν ἐμὴν χειρώσομαι [Ἑλένην· ὁ γὰρ δὴ πολλὰ μοχθήσας ἐγὼ Μενέλαός εἰμι καὶ στράτευμ’ Ἀχαιικόν].
ἦλθον δὲ Τροίαν οὐχ ὅσον δοκοῦσί με γυναικὸς οὕνεκ’, ἀλλ’ ἐπ’ ἄνδρ’ ὃς ἐξ ἐμῶν δόμων δάμαρτα ξεναπάτης ἐλήισατο.
κεῖνος μὲν οὖν δέδωκε σὺν θεοῖς δίκην αὐτός τε καὶ γῆ δορὶ πεσοῦσ’ Ἑλληνικῶι.
ἥκω δὲ τὴν Λάκαιναν (οὐ γὰρ ἡδέως ὄνομα δάμαρτος ἥ ποτ’ ἦν ἐμὴ λέγω) ἄξων· δόμοις γὰρ τοῖσδ’ ἐν αἰχμαλωτικοῖς κατηρίθμηται Τρωιάδων ἄλλων μέτα.
οἵπερ γὰρ αὐτὴν ἐξεμόχθησαν δορὶ κτανεῖν ἐμοί νιν ἔδοσαν, εἴτε μὴ κτανὼν θέλοιμ’ ἄγεσθαι πάλιν ἐς Ἀργείαν χθόνα.
ἐμοὶ δ’ ἔδοξε τὸν μὲν ἐν Τροίαι μόρον Ἑλένης ἐᾶσαι, ναυπόρωι δ’ ἄγειν πλάτηι Ἑλληνίδ’ ἐς γῆν κἆιτ’ ἐκεῖ δοῦναι κτανεῖν, ποινὰς ὅσων τεθνᾶσ’ ἐν Ἰλίωι φίλοι.
ἀλλ’ εἶα χωρεῖτ’ ἐς δόμους, ὀπάονες, κομίζετ’ αὐτὴν τῆς μιαιφονωτάτης κόμης ἐπισπάσαντες· οὔριοι δ’ ὅταν πνοαὶ μόλωσι, πέμψομέν νιν Ἑλλάδα.
ὦ γῆς ὄχημα κἀπὶ γῆς ἔχων ἕδραν, ὅστις ποτ’ εἶ σύ, δυστόπαστος εἰδέναι, Ζεύς, εἴτ’ ἀνάγκη φύσεος εἴτε νοῦς βροτῶν, προσηυξάμην σε· πάντα γὰρ δι’ ἀψόφου βαίνων κελεύθου κατὰ δίκην τὰ θνήτ’ ἄγεις.
τί δ’ ἔστιν; εὐχὰς ὡς ἐκαίνισας θεῶν.
αἰνῶ σε, Μενέλα’, εἰ κτενεῖς δάμαρτα σήν.
ὁρᾶν δὲ τήνδε φεῦγε, μή σ’ ἕληι πόθωι.
αἱρεῖ γὰρ ἀνδρῶν ὄμματ’, ἐξαιρεῖ πόλεις, πίμπρησιν οἴκους· ὧδ’ ἔχει κηλήματα.
ἐγώ νιν οἷδα καὶ σὺ χοἰ πεπονθότες.
Μενέλαε, φροίμιον μὲν ἄξιον φόβου τόδ’ ἐστίν· ἐν γὰρ χερσὶ προσπόλων σέθεν βίαι πρὸ τῶνδε δωμάτων ἐκπέμπομαι.
ἀτὰρ σχεδὸν μὲν οἶδά σοι στυγουμένη, ὅμως δ’ ἐρέσθαι βούλομαι· γνῶμαι τίνες Ἕλλησι καὶ σοὶ τῆς ἐμῆς ψυχῆς πέρι; οὐκ εἰς ἀκριβὲς ἦλθεν ἀλλ’ ἅπας στρατὸς κτανεῖν ἐμοί σ’ ἔδωκεν, ὅνπερ ἠδίκεις.
ἔξεστιν οὖν πρὸς ταῦτ’ ἀμείψασθαι λόγωι, ὡς οὐ δικαίως, ἢν θάνω, θανούμεθα; οὐκ ἐς λόγους ἐλήλυθ’ ἀλλά σε κτενῶν.
ἄκουσον αὐτῆς, μὴ θάνηι τοῦδ’ ἐνδεής, Μενέλαε, καὶ δὸς τοὺς ἐναντίους λόγους ἡμῖν κατ’ αὐτῆς· τῶν γὰρ ἐν Τροίαι κακῶν οὐδὲν κάτοισθα. συντεθεὶς δ’ ὁ πᾶς λόγος κτενεῖ νιν οὕτως ὥστε μηδαμοῦ φυγεῖν.
σχολῆς τὸ δῶρον· εἰ δὲ βούλεται λέγειν, ἔξεστι. τῶν σῶν δ’ οὕνεχ’, ὡς μάθηις, λόγων δώσω τόδ’ αὐτῆι· τῆσδε δ’ οὐ δώσω χάριν.
ἴσως με, κἂν εὖ κἂν κακῶς δόξω λέγειν, οὐκ ἀνταμείψηι πολεμίαν ἡγούμενος.
ἐγὼ δ’, ἅ σ’ οἶμαι διὰ λόγων ἰόντ’ ἐμοῦ κατηγορήσειν, ἀντιθεῖσ’ ἀμείψομαι [τοῖς σοῖσι τἀμὰ καὶ τὰ σ’ αἰτιάματα].
πρῶτον μὲν ἀρχὰς ἔτεκεν ἥδε τῶν κακῶν, Πάριν τεκοῦσα· δεύτερον δ’ ἀπώλεσεν Τροίαν τε κἄμ’ ὁ πρέσβυς οὐ κτανὼν βρέφος, δαλοῦ πικρὸν μίμημ’, Ἀλέξανδρον τότε.
ἐνθένδε τἀπίλοιπ’ ἄκουσον ὡς ἔχει.
ἔκρινε τρισσὸν ζεῦγος ὅδε τριῶν θεῶν· καὶ Παλλάδος μὲν ἦν Ἀλεξάνδρωι δόσις Φρυξὶ στρατηγοῦνθ’ Ἑλλάδ’ ἐξανιστάναι· Ἥρα δ’ ὑπέσχετ’ Ἀσιάδ’ Εὐρώπης θ’ ὅρους τυραννίδ’ ἕξειν, εἴ σφε κρίνειεν Πάρις· Κύπρις δὲ τοὐμὸν εἶδος ἐκπαγλουμένη δώσειν ὑπέσχετ’, εἰ θεὰς ὑπερδράμοι κάλλει. τὸν ἔνθεν δ’ ὡς ἔχει σκέψαι λόγον· νικᾶι Κύπρις θεάς, καὶ τοσόνδ’ οὑμοὶ γάμοι ὤνησαν Ἑλλάδ’· οὐ κρατεῖσθ’ ἐκ βαρβάρων, οὔτ’ ἐς δόρυ σταθέντες, οὐ τυραννίδι.
ἃ δ’ εὐτύχησεν Ἑλλάς, ὠλόμην ἐγὼ εὐμορφίαι πραθεῖσα, κὠνειδίζομαι ἐξ ὧν ἐχρῆν με στέφανον ἐπὶ κάραι λαβεῖν.
οὔπω με φήσεις αὐτὰ τἀν ποσὶν λέγειν, ὅπως ἀφώρμησ’ ἐκ δόμων τῶν σῶν λάθραι.
ἦλθ’ οὐχὶ μικρὰν θεὸν ἔχων αὑτοῦ μέτα ὁ τῆσδ’ ἀλάστωρ, εἴτ’ Ἀλέξανδρον θέλεις ὀνόματι προσφωνεῖν νιν εἴτε καὶ Πάριν· ὅν, ὦ κάκιστε, σοῖσιν ἐν δόμοις λιπὼν Σπάρτης ἀπῆρας νηὶ Κρησίαν χθόνα.
εἶἑν.οὐ σ’, ἀλλ’ ἐμαυτὴν τοὐπὶ τῶιδ’ ἐρήσομαι· τί δὴ φρονοῦσά γ’ ἐκ δόμων ἅμ’ ἑσπόμην ξένωι, προδοῦσα πατρίδα καὶ δόμους ἐμούς; τὴν θεὸν κόλαζε καὶ Διὸς κρείσσων γενοῦ, ὃς τῶν μὲν ἄλλων δαιμόνων ἔχει κράτος, κείνης δὲ δοῦλός ἐστι· συγγνώμη δ’ ἐμοί.
ἔνθεν δ’ ἔχοις ἂν εἰς ἔμ’ εὐπρεπῆ λόγον· ἐπεὶ θανὼν γῆς ἦλθ’ Ἀλέξανδρος μυχούς, χρῆν μ’, ἡνίκ’ οὐκ ἦν θεοπόνητά μου λέχη, λιποῦσαν οἴκους ναῦς ἔπ’ Ἀργείων μολεῖν.
ἔσπευδον αὐτὸ τοῦτο· μάρτυρες δέ μοι πύργων πυλωροὶ κἀπὸ τειχέων σκοποί, οἳ πολλάκις μ’ ἐφηῦρον ἐξ ἐπάλξεων πλεκταῖσιν ἐς γῆν σῶμα κλέπτουσαν τόδε.
[βίαι δ’ ὁ καινός μ’ οὗτος ἁρπάσας πόσις Δηίφοβος ἄλοχον εἶχεν ἀκόντων Φρυγῶν.] πῶς οὖν ἔτ’ ἂν θνήισκοιμ’ ἂν ἐνδίκως, πόσι, <                                     > πρὸς σοῦ δικαίως, ἣν ὁ μὲν βίαι γαμεῖ, τὰ δ’ οἴκοθεν κεῖν’ ἀντὶ νικητηρίων πικρῶς ἐδούλωσ’; εἰ δὲ τῶν θεῶν κρατεῖν βούληι, τὸ χρήιζειν ἀμαθές ἐστί σου τόδε.
βασίλει’, ἄμυνον σοῖς τέκνοισι καὶ πάτραι πειθὼ διαφθείρουσα τῆσδ’, ἐπεὶ λέγει καλῶς κακοῦργος οὖσα· δεινὸν οὖν τόδε.
ταῖς θεαῖσι πρῶτα σύμμαχος γενήσομαι καὶ τήνδε δείξω μὴ λέγουσαν ἔνδικα.
ἐγὼ γὰρ Ἥραν παρθένον τε Παλλάδα οὐκ ἐς τοσοῦτον ἀμαθίας ἐλθεῖν δοκῶ, ὥσθ’ ἡ μὲν Ἄργος βαρβάροις ἀπημπόλα, Παλλὰς δ’ Ἀθήνας Φρυξὶ δουλεύειν ποτέ.
οὐ παιδιαῖσι καὶ χλιδῆι μορφῆς πέρι ἦλθον πρὸς Ἴδην· τοῦ γὰρ οὕνεκ’ ἂν θεὰ Ἥρα τοσοῦτον ἔσχ’ ἔρωτα καλλονῆς; πότερον ἀμείνον’ ὡς λάβηι Διὸς πόσιν; ἢ γάμον Ἀθάνα θεῶν τινος θηρωμένη, ἣ παρθένειαν πατρὸς ἐξηιτήσατο φεύγουσα λέκτρα; μὴ ἀμαθεῖς ποίει θεὰς τὸ σὸν κακὸν κοσμοῦσα, μὴ <οὐ> πείσηις σοφούς.
Κύπριν δ’ ἔλεξας (ταῦτα γὰρ γέλως πολύς) ἐλθεῖν ἐμῶι ξὺν παιδὶ Μενέλεω δόμους.
οὐκ ἂν μένουσ’ ἂν ἥσυχός σ’ ἐν οὐρανῶι αὐταῖς Ἀμύκλαις ἤγαγεν πρὸς Ἴλιον; ἦν οὑμὸς υἱὸς κάλλος ἐκπρεπέστατος, ὁ σὸς δ’ ἰδών νιν νοῦς ἐποιήθη Κύπρις· τὰ μῶρα γὰρ πάντ’ ἐστὶν Ἀφροδίτη βροτοῖς, καὶ τοὔνομ’ ὀρθῶς ἀφροσύνης ἄρχει θεᾶς.
ὃν εἰσιδοῦσα βαρβάροις ἐσθήμασιν χρυσῶι τε λαμπρὸν ἐξεμαργώθης φρένας.
ἐν μὲν γὰρ Ἄργει σμίκρ’ ἔχουσ’ ἀνεστρέφου, Σπάρτης δ’ ἀπαλλαχθεῖσα τὴν Φρυγῶν πόλιν χρυσῶι ῥέουσαν ἤλπισας κατακλύσειν δαπάναισιν· οὐδ’ ἦν ἱκανά σοι τὰ Μενέλεω μέλαθρα ταῖς σαῖς ἐγκαθυβρίζειν τρυφαῖς.
εἶἑν· βίαι γὰρ παῖδα φήις <σ’> ἄγειν ἐμόν· τίς Σπαρτιατῶν ἤισθετ’; ἢ ποίαν βοὴν ἀνωλόλυξας, Κάστορος νεανίου τοῦ συζύγου τ’ ἔτ’ ὄντος, οὐ κατ’ ἄστρα πω; ἐπεὶ δὲ Τροίαν ἦλθες Ἀργεῖοί τέ σου κατ’ ἴχνος, ἦν δὲ δοριπετὴς ἀγωνία, εἰ μὲν τὰ τοῦδε κρείσσον’ ἀγγέλλοιτό σοι, Μενέλαον ἤινεις, παῖς ὅπως λυποῖτ’ ἐμὸς ἔχων ἔρωτος ἀνταγωνιστὴν μέγαν· εἰ δ’ εὐτυχοῖεν Τρῶες, οὐδὲν ἦν ὅδε.
ἐς τὴν τύχην δ’ ὁρῶσα τοῦτ’ ἤσκεις, ὅπως ἕποι’ ἅμ’ αὐτῆι, τἀρετῆι δ’ οὐκ ἤθελες.
κἄπειτα πλεκταῖς σῶμα σὸν κλέπτειν λέγεις πύργων καθιεῖσ’, ὡς μένουσ’ ἀκουσίως.
ποῦ δῆτ’ ἐλήφθης ἢ βρόχοις ἀρτωμένη ἢ φάσγανον θήγουσ’, ἃ γενναία γυνὴ δράσειεν ἂν ποθοῦσα τὸν πάρος πόσιν; καίτοι σ’ ἐνουθέτουν γε πολλὰ πολλάκις· Ὦ θύγατερ, ἔξελθ’· οἱ δ’ ἐμοὶ παῖδες γάμους ἄλλους γαμοῦσι, σὲ δ’ ἐπὶ ναῦς Ἀχαιικὰς πέμψω συνεκκλέψασα· καὶ παῦσον μάχης Ἕλληνας ἡμᾶς τ’. ἀλλὰ σοὶ τόδ’ ἦν πικρόν.
ἐν τοῖς Ἀλεξάνδρου γὰρ ὕβριζες δόμοις καὶ προσκυνεῖσθαι βαρβάρων ὕπ’ ἤθελες· μεγάλα γὰρ ἦν σοι. κἀπὶ τοῖσδε σὸν δέμας ἐξῆλθες ἀσκήσασα κἄβλεψας πόσει τὸν αὐτὸν αἰθέρ’, ὦ κατάπτυστον κάρα· ἣν χρῆν ταπεινὴν ἐν πέπλων ἐρειπίοις, φρίκηι τρέμουσαν, κρᾶτ’ ἀπεσκυθισμένην ἐλθεῖν, τὸ σῶφρον τῆς ἀναιδείας πλέον ἔχουσαν ἐπὶ τοῖς πρόσθεν ἡμαρτημένοις.
Μενέλα’, ἵν’ εἰδῆις οἷ τελευτήσω λόγον, στεφάνωσον Ἑλλάδ’ ἀξίως τήνδε κτανὼν σαυτοῦ, νόμον δὲ τόνδε ταῖς ἄλλαισι θὲς γυναιξί, θνήισκειν ἥτις ἂν προδῶι πόσιν.
Μενέλαε, προγόνων τ’ ἀξίως δόμων τε σῶν τεῖσαι δάμαρτα κἀφελοῦ πρὸς Ἑλλάδος ψόγον τὸ θῆλύ τ’, εὐγενὴς ἐχθροῖς φανείς.
ἐμοὶ σὺ συμπέπτωκας ἐς ταὐτὸν λόγου, ἑκουσίως τήνδ’ ἐκ δόμων ἐλθεῖν ἐμῶν ξένας ἐς εὐνάς· χἠ Κύπρις κόμπου χάριν λόγοις ἐνεῖται. βαῖνε λευστήρων πέλας πόνους τ’ Ἀχαιῶν ἀπόδος ἐν σμικρῶι μακροὺς θανοῦσ’, ἵν’ εἰδῆις μὴ καταισχύνειν ἐμέ.
μή, πρός σε γονάτων, τὴν νόσον τὴν τῶν θεῶν προσθεὶς ἐμοὶ κτάνηις με, συγγίγνωσκε δέ.
μηδ’ οὓς ἀπέκτειν’ ἥδε συμμάχους προδῶις· ἐγὼ πρὸ κείνων καὶ τέκνων σε λίσσομαι.
παῦσαι, γεραιά· τῆσδε δ’ οὐκ ἐφρόντισα.
λέγω δὲ προσπόλοισι πρὸς πρύμνας νεῶν τήνδ’ ἐκκομίζειν, ἔνθα ναυστολήσεται.
μή νυν νεὼς σοὶ ταὐτὸν ἐσβήτω σκάφος.
τί δ’ ἔστι; μεῖζον βρῖθος ἢ πάροιθ’ ἔχει; οὐκ ἔστ’ ἐραστὴς ὅστις οὐκ ἀεὶ φιλεῖ.
ὅπως ἂν ἐκβῆι τῶν ἐρωμένων ὁ νοῦς.
ἔσται δ’ ἃ βούληι· ναῦν γὰρ οὐκ ἐσβήσεται ἐς ἥνπερ ἡμεῖς· καὶ γὰρ οὐ κακῶς λέγεις.
ἐλθοῦσα δ’ Ἄργος ὥσπερ ἀξία κακῶς κακὴ θανεῖται καὶ γυναιξὶ σωφρονεῖν πάσαισι θήσει. ῥάιδιον μὲν οὐ τόδε· ὅμως δ’ ὁ τῆσδ’ ὄλεθρος ἐς φόβον βαλεῖ τὸ μῶρον αὐτῶν, κἂν ἔτ’ ὦσ’ αἰσχίονες.
οὕτω δὴ τὸν ἐν Ἰλίωι ναὸν καὶ θυόεντα βω- μὸν προύδωκας Ἀχαιοῖς, ὦ Ζεῦ, καὶ πελανῶν φλόγα σμύρνας αἰθερίας τε κα- πνὸν καὶ Πέργαμον ἱερὰν Ἰδαῖά τ’ Ἰδαῖα κισσοφόρα νάπη χιόνι κατάρυτα ποταμίαι τέρμονά τε πρωτόβολον ἕωι, τὰν καταλαμπομέναν ζαθέαν θεράπναν; φροῦδαί σοι θυσίαι χορῶν τ’ εὔφημοι κέλαδοι κατ’ ὄρφ- ναν τε παννυχίδες θεῶν, χρυσέων τε ξοάνων τύποι Φρυγῶν τε ζάθεοι σελᾶ- ναι συνδώδεκα πλήθει.
μέλει μέλει μοι τάδ’ εἰ φρονεῖς, ἄναξ, οὐράνιον ἕδρανον ἐπιβεβὼς αἰθέρα τε πόλεος ὀλομένας, ἃν πυρὸς αἰθομένα κατέλυσεν ὁρμά.
ὦ φίλος, ὦ πόσι μοι, σὺ μὲν φθίμενος ἀλαίνεις ἄθαπτος ἄνυδρος, ἐμὲ δὲ πόντιον σκάφος ἀίσσον πτεροῖσι πορεύσει ἱππόβοτον Ἄργος, ἵνα <τε> τείχη λάϊνα Κυκλώπι’ οὐράνια νέμονται.
τέκνων δὲ πλῆθος ἐν πύλαις δάκρυσι †κατάορα στένει† βοᾶι βοᾶι Μᾶτερ, ὤμοι, μόναν δή μ’ Ἀχαιοὶ κομί- ζουσι σέθεν ἀπ’ ὀμμάτων κυανέαν ἐπὶ ναῦν εἰναλίαισι πλάταις ἢ Σαλαμῖν’ ἱερὰν ἢ δίπορον κορυφὰν Ἴσθμιον, ἔνθα πύλας Πέλοπος ἔχουσιν ἕδραι.
εἴθ’ ἀκάτου Μενέλα μέσον πέλαγος ἰούσας δίπαλτον ἱερὸν ἀνὰ μέσον πλατᾶν πέσοι †αἰγαίου† κεραυνοφαὲς πῦρ, Ἰλιόθεν ὅτε με πολυδάκρυτον Ἑλλάδι λάτρευμα γᾶθεν ἐξορίζει, χρύσεα δ’ ἔνοπτρα, παρθένων χάριτας, ἔχουσα τυγχάνει Διὸς κόρα· μηδὲ γαῖάν ποτ’ ἔλθοι Λάκαιναν πατρῶι- όν τε θάλαμον ἑστίας, μηδὲ πόλιν Πιτάνας χαλκόπυλόν τε θεάν, δύσγαμον αἶσχος ἑλὼν Ἑλλάδι τᾶι μεγάλαι καὶ Σιμοεντιάσιν μέλεα πάθεα ῥοαῖσιν.
ἰὼ ἰώ,καίν’ ἐκ καινῶν μεταβάλλουσαι χθονὶ συντυχίαι. λεύσσετε Τρώων τόνδ’ Ἀστυάνακτ’ ἄλοχοι μέλεαι νεκρόν, ὃν πύργων δίσκημα πικρὸν Δαναοὶ κτείναντες ἔχουσιν.
Ἑκάβη, νεὼς μὲν πίτυλος εἷς λελειμμένος λάφυρα τἀπίλοιπ’ Ἀχιλλείου τόκου μέλλει πρὸς ἀκτὰς ναυστολεῖν Φθιώτιδας· αὐτὸς δ’ ἀνῆκται Νεοπτόλεμος, καινάς τινας Πηλέως ἀκούσας συμφοράς, ὥς νιν χθονὸς Ἄκαστος ἐκβέβληκεν, ὁ Πελίου γόνος.
οὗ θᾶσσον οὕνεκ’, οὐ χάριν μονῆς ἔχων, φροῦδος, μετ’ αὐτοῦ δ’ Ἀνδρομάχη, πολλῶν ἐμοὶ δακρύων ἀγωγός, ἡνίκ’ ἐξώρμα χθονός, πάτραν τ’ ἀναστένουσα καὶ τὸν Ἕκτορος τύμβον προσεννέπουσα. καί σφ’ ἠιτήσατο θάψαι νεκρὸν τόνδ’, ὃς πεσὼν ἐκ τειχέων ψυχὴν ἀφῆκεν Ἕκτορος τοῦ σοῦ γόνος· φόβον τ’ Ἀχαιῶν, χαλκόνωτον ἀσπίδα τήνδ’, ἣν πατὴρ τοῦδ’ ἀμφὶ πλεύρ’ ἐβάλλετο, μή νιν πορεῦσαι Πηλέως ἐφ’ ἑστίαν μηδ’ ἐς τὸν αὐτὸν θάλαμον οὗ νυμφεύσεται [μήτηρ νεκροῦ τοῦδ’ Ἀνδρομάχη, λύπας ὁρᾶν], ἀλλ’ ἀντὶ κέδρου περιβόλων τε λαΐνων ἐν τῆιδε θάψαι παῖδα· σὰς δ’ ἐς ὠλένας δοῦναι, πέπλοισιν ὡς περιστείληις νεκρὸν στεφάνοις θ’, ὅση σοι δύναμις, ὡς ἔχει τὰ σά· ἐπεὶ βέβηκε καὶ τὸ δεσπότου τάχος ἀφείλετ’ αὐτὴν παῖδα μὴ δοῦναι τάφωι.
ἡμεῖς μὲν οὖν, ὅταν σὺ κοσμήσηις νέκυν, γῆν τῶιδ’ ἐπαμπισχόντες ἀροῦμεν δόρυ· σὺ δ’ ὡς τάχιστα πρᾶσσε τἀπεσταλμένα.
ἑνὸς μὲν οὖν μόχθου σ’ ἀπαλλάξας ἔχω· Σκαμανδρίους γὰρ τάσδε διαπερῶν ῥοὰς ἔλουσα νεκρὸν κἀπένιψα τραύματα.
ἀλλ’ εἶμ’ ὀρυκτὸν τῶιδ’ ἀναρρήξων τάφον, ὡς σύντομ’ ἡμῖν τἀπ’ ἐμοῦ τε κἀπὸ σοῦ ἐς ἓν ξυνελθόντ’ οἴκαδ’ ὁρμήσηι πλάτην.
θέσθ’ ἀμφίτορνον ἀσπίδ’ Ἕκτορος πέδωι, λυπρὸν θέαμα κοὐ φίλον λεύσσειν ἐμοί.
ὦ μείζον’ ὄγκον δορὸς ἔχοντες ἢ φρενῶν, τί τόνδ’, Ἀχαιοί, παῖδα δείσαντες φόνον καινὸν διειργάσασθε; μὴ Τροίαν ποτὲ πεσοῦσαν ὀρθώσειεν; οὐδὲν ἦτ’ ἄρα, ὅθ’ Ἕκτορος μὲν εὐτυχοῦντος ἐς δόρυ διωλλύμεσθα μυρίας τ’ ἄλλης χερός, πόλεως δ’ ἁλούσης καὶ Φρυγῶν ἐφθαρμένων βρέφος τοσόνδ’ ἐδείσατ’· οὐκ αἰνῶ φόβον, ὅστις φοβεῖται μὴ διεξελθὼν λόγωι.
ὦ φίλταθ’, ὥς σοι θάνατος ἦλθε δυστυχής.
εἰ μὲν γὰρ ἔθανες πρὸ πόλεως ἥβης τυχὼν γάμων τε καὶ τῆς ἰσοθέου τυραννίδος, μακάριος ἦσθ’ ἄν, εἴ τι τῶνδε μακάριον· νῦν <δ’> αὔτ’ ἰδὼν μὲν γνούς τε σῆι ψυχῆι, τέκνον, οὐκ οἶσθ’, ἐχρήσω δ’ οὐδὲν ἐν δόμοις ἔχων.
δύστηνε, κρατὸς ὥς σ’ ἔκειρεν ἀθλίως τείχη πατρῶια, Λοξίου πυργώματα, ὃν πόλλ’ ἐκήπευσ’ ἡ τεκοῦσα βόστρυχον φιλήμασίν τ’ ἔδωκεν, ἔνθεν ἐκγελᾶι ὀστέων ῥαγέντων φόνος, ἵν’ αἰσχρὰ μὴ στέγω.
ὦ χεῖρες, ὡς εἰκοὺς μὲν ἡδείας πατρὸς κέκτησθ’, ἐν ἄρθροις δ’ ἔκλυτοι πρόκεισθέ μοι.
ὦ πολλὰ κόμπους ἐκβαλών, φίλον στόμα, ὄλωλας, ἐψεύσω μ’, ὅτ’ ἐσπίπτων πέπλους, Ὦ μῆτερ, ηὔδας, ἦ πολύν σοι βοστρύχων πλόκαμον κεροῦμαι πρὸς τάφον θ’ ὁμηλίκων κώμους ἐπάξω, φίλα διδοὺς προσφθέγματα.
σὺ δ’ οὐκ ἔμ’, ἀλλ’ ἐγὼ σὲ τὸν νεώτερον, γραῦς ἄπολις ἄτεκνος, ἄθλιον θάπτω νεκρόν.
οἴμοι, τὰ πόλλ’ ἀσπάσμαθ’ αἵ τ’ ἐμαὶ τροφαὶ ὕπνοι τ’ ἐκεῖνοι φροῦδά μοι. τί καί ποτε γράψειεν ἄν σοι μουσοποιὸς ἐν τάφωι; Τὸν παῖδα τόνδ’ ἔκτειναν Ἀργεῖοί ποτε δείσαντες; αἰσχρὸν τοὐπίγραμμά γ’ Ἑλλάδι.
ἀλλ’ οὖν πατρώιων οὐ λαχὼν ἕξεις ὅμως ἐν ἧι ταφήσηι χαλκόνωτον ἰτέαν.
ὦ καλλίπηχυν Ἕκτορος βραχίονα σώιζουσ’, ἄριστον φύλακ’ ἀπώλεσας σέθεν.
ὡς ἡδὺς ἐν πόρπακι σῶι κεῖται τύπος ἴτυός τ’ ἐν εὐτόρνοισι περιδρόμοις ἱδρώς, ὃν ἐκ μετώπου πολλάκις πόνους ἔχων ἔσταζεν Ἕκτωρ προστιθεὶς γενειάδι.
φέρετε, κομίζετ’ ἀθλίωι κόσμον νεκρῶι ἐκ τῶν παρόντων· οὐ γὰρ ἐς κάλλος τύχας δαίμων δίδωσιν· ὧν δ’ ἔχω, λήψηι τάδε.
θνητῶν δὲ μῶρος ὅστις εὖ πράσσειν δοκῶν βέβαια χαίρει· τοῖς τρόποις γὰρ αἱ τύχαι, ἔμπληκτος ὡς ἄνθρωπος, ἄλλοτ’ ἄλλοσε πηδῶσι, †κοὐδεὶς αὐτὸς εὐτυχεῖ ποτε†.
καὶ μὴν πρὸ χειρῶν αἵδε σοι σκυλευμάτων Φρυγίων φέρουσι κόσμον ἐξάπτειν νεκρῶι.
ὦ τέκνον, οὐχ ἵπποισι νικήσαντά σε οὐδ’ ἥλικας τόξοισιν, οὓς Φρύγες νόμους τιμῶσιν †οὐκ ἐς πλησμονὰς θηρώμενοι†, μήτηρ πατρός σοι προστίθησ’ ἀγάλματα τῶν σῶν ποτ’ ὄντων· νῦν δέ σ’ ἡ θεοστυγὴς ἀφείλεθ’ Ἑλένη, πρὸς δὲ καὶ ψυχὴν σέθεν ἔκτεινε καὶ πάντ’ οἶκον ἐξαπώλεσεν.
ἒ ἔ, φρενῶν ἔθιγες ἔθιγες· ὦ μέγας ἐμοί ποτ’ ὢνἀνάκτωρ πόλεως.
ἃ δ’ ἐν γάμοισι χρῆν σε προσθέσθαι χροῒ Ἀσιατίδων γήμαντα τὴν ὑπερτάτην, Φρύγια πέπλων ἀγάλματ’ ἐξάπτω χροός.
σύ τ’, ὦ ποτ’ οὖσα καλλίνικε μυρίων μῆτερ τροπαίων, Ἕκτορος φίλον σάκος, στεφανοῦ· θανῆι γὰρ οὐ θανοῦσα σὺν νεκρῶι· ἐπεὶ σὲ πολλῶι μᾶλλον ἢ τὰ τοῦ σοφοῦ κακοῦ τ’ Ὀδυσσέως ἄξιον τιμᾶν ὅπλα.
αἰαῖ αἰαῖ· πικρὸν ὄδυρμα γαῖά σ’, ὦ τέκνον, δέξεται.
στέναζε, μᾶτερ αἰαῖ.
νεκρῶν ἴακχον. οἴμοι.
οἴμοι δῆτα σῶν ἀλάστων κακῶν.
τελαμῶσιν ἕλκη τὰ μὲν ἐγώ σ’ ἰάσομαι, τλήμων ἰατρός, ὄνομ’ ἔχουσα, τἄργα δ’ οὔ· τὰ δ’ ἐν νεκροῖσι φροντιεῖ πατὴρ σέθεν.
ἄρασσ’ ἄρασσε κρᾶτα πιτύλους διδοῦσα χειρός.
ἰώ μοί μοι.
ὦ φίλταται γυναῖκες.
†Ἑκάβη, σὰς† ἔνεπε· τίνα θροεῖς αὐδάν; †οὐκ ἦν ἄρ’ ἐν θεοῖσι† πλὴν οὑμοὶ πόνοι Τροία τε πόλεων ἔκκριτον μισουμένη, μάτην δ’ ἐβουθυτοῦμεν. εἰ δὲ μὴ θεὸς ἔστρεψε τἄνω περιβαλὼν κάτω χθονός, ἀφανεῖς ἂν ὄντες οὐκ ἂν ὑμνηθεῖμεν ἂν μούσαις ἀοιδὰς δόντες ὑστέρων βροτῶν.
χωρεῖτε, θάπτετ’ ἀθλίωι τύμβωι νεκρόν· ἔχει γὰρ οἷα δεῖ γε νερτέρων στέφη.
δοκῶ δὲ τοῖς θανοῦσι διαφέρειν βραχὺ εἰ πλουσίων τις τεύξεται κτερισμάτων· κενὸν δὲ γαύρωμ’ ἐστὶ τῶν ζώντων τόδε.
ἰὼ ἰώ·μελέα μήτηρ, ἣ τὰς μεγάλας ἐλπίδας ἐν σοὶ κατέκναψε βίου· μέγα δ’ ὀλβισθεὶς ὡς ἐκ πατέρων ἀγαθῶν ἐγένου δεινῶι θανάτωι διόλωλας.
ἔα ἔα·τίνας Ἰλιάσιν τούσδ’ ἐν κορυφαῖς λεύσσω φλογέας δαλοῖσι χέρας διερέσσοντας; μέλλει Τροίαι καινόν τι κακὸν προσέσεσθαι.
αὐδῶ λοχαγοῖς, οἳ τέταχθ’ ἐμπιμπράναι Πριάμου τόδ’ ἄστυ, μηκέτ’ ἀργοῦσαν φλόγα ἐν χερσὶ σώιζειν ἀλλὰ πῦρ ἐνιέναι, ὡς ἂν κατασκάψαντες Ἰλίου πόλιν στελλώμεθ’ οἴκαδ’ ἄσμενοι Τροίας ἄπο.
ὑμεῖς δ’, ἵν’ αὑτὸς λόγος ἔχηι μορφὰς δύο, χωρεῖτε, Τρώων παῖδες, ὀρθίαν ὅταν σάλπιγγος ἠχὼ δῶσιν ἀρχηγοὶ στρατοῦ, πρὸς ναῦς Ἀχαιῶν, ὡς ἀποστέλλησθε γῆς.
σὺ δ’, ὦ γεραιὰ δυστυχεστάτη γύναι, ἕπου· μεθήκουσίν σ’ Ὀδυσσέως πάρα οἵδ’, ὧι σε δούλην κλῆρος ἐκπέμπει πάτρας.
οἲ ’γὼ τάλαινα· τοῦτο δὴ τὸ λοίσθιον καὶ τέρμα πάντων τῶν ἐμῶν ἤδη κακῶν· ἔξειμι πατρίδος, πόλις ὑφάπτεται πυρί.
ἀλλ’, ὦ γεραιὲ πούς, ἐπίσπευσον μόλις, ὡς ἀσπάσωμαι τὴν ταλαίπωρον πόλιν.
ὦ μεγάλα δή ποτ’ ἀμπνέουσ’ ἐν βαρβάροις Τροία, τὸ κλεινὸν ὄνομ’ ἀφαιρήσηι τάχα.
πιμπρᾶσί σ’, ἡμᾶς δ’ ἐξάγουσ’ ἤδη χθονὸς δούλας. ἰὼ θεοί· καὶ τί τοὺς θεοὺς καλῶ; καὶ πρὶν γὰρ οὐκ ἤκουσαν ἀνακαλούμενοι.
φέρ’ ἐς πυρὰν δράμωμεν· ὡς κάλλιστά μοι σὺν τῆιδε πατρίδι κατθανεῖν πυρουμένηι.
ἐνθουσιᾶις, δύστηνε, τοῖς σαυτῆς κακοῖς.
ἀλλ’ ἄγετε, μὴ φείδεσθ’· Ὀδυσσέως δὲ χρὴ ἐς χεῖρα δοῦναι τήνδε καὶ πέμπειν γέρας.
ὀτοτοτοτοῖ.
Κρόνιε, πρύτανι Φρύγιε, γενέτα †πάτερ ἀνάξια τῆς Δαρδανίου† γονᾶς, τάδ’ οἷα πάσχομεν δέδορκας; δέδορκεν· ἁ δὲ μεγαλόπολις ἄπολις ὄλωλεν οὐδ’ ἔτ’ ἔστι Τροία.
ὀτοτοτοτοῖ.
†λέλαμπεν Ἴλιος, Περ- γάμων τε πυρὶ καταίθεται τέραμνα καὶ πόλις ἄκρα τε τειχέων†.
πτέρυγι δὲ καπνὸς ὥς τις οὐ- ρίαι πεσοῦσα δορὶ καταφθίνει γᾶ.
[μαλερὰ μέλαθρα πυρὶ κατάδρομα δαΐωι τε λόγχαι.] ἰὼ γᾶ τρόφιμε τῶν ἐμῶν τέκνων.
ἒ ἔ. ὦ τέκνα, κλύετε, μάθετε ματρὸς αὐδάν.
ἰαλέμωι τοὺς θανόντας ἀπύεις.
γεραιά γ’ ἐς πέδον τιθεῖσα μέλε’ <ἐμὰ> καὶ χερσὶ γαῖαν κτυποῦσα δισσαῖς.
διάδοχά σοι γόνυ τίθημι γαίαι τοὺς ἐμοὺς καλοῦσα νέρθεν ἀθλίους ἀκοίτας.
ἀγόμεθα φερόμεθ’ ἄλγος ἄλγος βοᾶις.
δούλειον ὑπὸ μέλαθρον. ἐκ πάτρας γ’ ἐμᾶς.
ἰὼ ἰώ, Πρίαμε Πρίαμε, σὺ μὲν ὀλόμενος ἄταφος ἄφιλος ἄτας ἐμᾶς ἄιστος εἶ.
μέλας γὰρ ὄσσε κατεκάλυ- ψε θάνατος ὅσιος ἀνοσίοις σφαγαῖσιν.
ἰὼ θεῶν μέλαθρα καὶ πόλις φίλα, ἒ ἔ. τὰν φόνιον ἔχετε φλόγα δορός τε λόγχαν.
τάχ’ ἐς φίλαν γᾶν πεσεῖσθ’ ἀνώνυμοι.
κόνις δ’ ἴσα καπνῶι πτέρυγι πρὸς αἰθέρα ἄιστον οἴκων ἐμῶν με θήσει.
ὄνομα δὲ γᾶς ἀφανὲς εἶσιν· ἄλλαι δ’ ἄλλο φροῦδον, οὐδ’ ἔτ’ ἔστιν ἁ τάλαινα Τροία.
ἐμάθετ’, ἐκλύετε; περγάμων <γε> κτύπον.
ἔνοσις ἅπασαν ἔνοσις ἐπικλύζει πόλιν.
ἰὼ <ἰώ>, τρομερὰ τρομερὰ μέλεα, φέρετ’ ἐμὸν ἴχνος· ἴτ’ ἐπὶ δούλειον ἁμέραν βίου.
ἰὼ τάλαινα πόλις. ὅμως δὲ πρόφερε πόδα σὸν ἐπὶ πλάτας Ἀχαιῶν.
Βῆθι πρὸς εὐνὰς τὰς Ἑκτορέους· τίς ὑπασπιστῶν ἄγρυπνος βασιλέως ἢ τευχοφόρων; δέξαιτο νέων κληδόνα μύθων, οἳ τετράμοιρον νυκτὸς φυλακὴν πάσης στρατιᾶς προκάθηνται.
ὄρθου κεφαλὴν πῆχυν ἐρείσας, λῦσον βλεφάρων γοργωπὸν ἕδραν, λεῖπε χαμεύνας φυλλοστρώτους, Ἕκτορ· καιρὸς γὰρ ἀκοῦσαι.
τίς ὅδ’—ἦ φίλιος φθόγγος; —τίς ἀνήρ; τί τὸ σῆμα; θρόει.
τίνες ἐκ νυκτῶν τὰς ἡμετέρας κοίτας πλάθουσ’; ἐνέπειν χρή.
φύλακες στρατιᾶς. τί φέρηι θορύβωι, [ θάρσει. θαρσῶ.
†μῶν τις λόχος ἐκ νυκτῶν; οὐκ ἔστι. τίσὺ γὰρ† φυλακὰς προλιπὼν κινεῖς στρατιάν,] εἰ μή τιν’ ἔχων νυκτηγορίαν; οὐκ οἶσθα δορὸς πέλας Ἀργείου νυχίαν ἡμᾶς κοίτην πανόπλους κατέχοντας; ὁπλίζου χέρα, συμμάχων, Ἕκτορ, βᾶθι πρὸς εὐνάς, ὄτρυνον ἔγχος αἴρειν, ἀφύπνισον.
πέμπε φίλους ἰέναι ποτὶ σὸν λόχον, ἁρμόσατε ψαλίοις ἵππους.
τίς εἶσ’ ἐπὶ Πανθοΐδαν ἢ τὸν Εὐρώπας, Λυκίων ἀγὸν ἀνδρῶν; ποῦ σφαγίων ἔφοροι, ποῦ δὲ γυμνήτων μόναρχοι τοξοφόροι τε Φρυγῶν; ζεύγνυτε κερόδετα τόξα νευραῖς.
τὰ μὲν ἀγγέλλεις δείματ’ ἀκούειν, τὰ δὲ θαρσύνεις, κοὐδὲν καθαρῶς.
ἀλλ’ ἦ Κρονίου Πανὸς τρομερᾶι μάστιγι φοβῆι, φυλακὰς δὲ λιπὼν κινεῖς στρατιάν; τί θροεῖς; τί σε φῶ νέον ἀγγέλλειν; πολλὰ γὰρ εἰπὼν οὐδὲν τρανῶς ἀπέδειξας.
πύρ’ αἴθει στρατὸς Ἀργόλας, Ἕκτορ, πᾶσαν ἀν’ ὄρφναν, διειπετῆ δὲ ναῶν πυρσοῖς σταθμά.
πᾶς δ’ Ἀγαμεμνονίαν προσέβα στρατὸς ἐννύχιος θορύβωι σκηνάν, νέαν τιν’ ἐφιέμενοι βάξιν· οὐ γάρ πω πάρος ὧδ’ ἐφοβήθη ναυσιπόρος στρατιά.
σοὶ δ’, ὑποπτεύων τὸ μέλλον, ἤλυθον ἄγγελος ὡς μήποτέ τιν’ ἐς ἐμὲ μέμψιν εἴπηις.
ἐς καιρὸν ἥκεις, καίπερ ἀγγέλλων φόβον· ἅνδρες γὰρ ἐκ γῆς τῆσδε νυκτέρωι πλάτηι λαθόντες ὄμμα τοὐμὸν ἀρεῖσθαι φυγὴν μέλλουσι· σαίνει μ’ ἔννυχος φρυκτωρία.
ὦ δαῖμον, ὅστις μ’ εὐτυχοῦντ’ ἐνόσφισας θοίνης λέοντα, πρὶν τὸν Ἀργείων στρατὸν σύρδην ἅπαντα τῶιδ’ ἀναλῶσαι δορί.
εἰ γὰρ φαεννοὶ μὴ †ξυνέσχον† ἡλίου λαμπτῆρες, οὔτἂν ἔσχον εὐτυχοῦν δόρυ, πρὶν ναῦς πυρῶσαι καὶ διὰ σκηνῶν μολεῖν κτείνων Ἀχαιοὺς τῆιδε πολυφόνωι χερί.
κἀγὼ μὲν ἦ πρόθυμος ἱέναι δόρυ ἐν νυκτὶ χρῆσθαί τ’ εὐτυχεῖ ῥύμηι θεοῦ· ἀλλ’ οἱ σοφοί με καὶ τὸ θεῖον εἰδότες μάντεις ἔπεισαν ἡμέρας μεῖναι φάος κἄπειτ’ Ἀχαιῶν μηδέν’ ἐν χέρσωι λιπεῖν.
οἱ δ’ οὐ μένουσι τῶν ἐμῶν θυοσκόων βουλάς· ἐν ὄρφνηι δραπέτης μέγα σθένει.
ἀλλ’ ὡς τάχιστα χρὴ παραγγέλλειν στρατῶι τεύχη πρόχειρα λαμβάνειν λῆξαί θ’ ὕπνου, ὡς ἄν τις αὐτῶν καὶ νεὼς θρώισκων ἔπι νῶτον χαραχθεὶς κλίμακας ῥάνηι φόνωι, οἱ δ’ ἐν βρόχοισι δέσμιοι λελημμένοι Φρυγῶν ἀρούρας ἐκμάθωσι γαπονεῖν.
Ἕκτορ, ταχύνεις πρὶν μαθεῖν τὸ δρώμενον· ἅνδρες γὰρ εἰ φεύγουσιν οὐκ ἴσμεν τορῶς.
τίς γὰρ πύρ’ αἴθειν πρόφασις Ἀργείων στρατόν; οὐκ οἶδ’· ὕποπτον δ’ ἐστὶ κάρτ’ ἐμῆι φρενί.
πάντ’ ἂν φοβηθεὶς ἴσθι δειμαίνων τόδε.
οὔπω πρὶν ἧψαν πολέμιοι τοσόνδε φῶς.
οὐδ’ ὧδέ γ’ αἰσχρῶς ἔπεσον ἐν τροπῆι δορός.
σὺ ταῦτ’ ἔπραξας· καὶ τὰ λοιπὰ νῦν σκόπει.
ἁπλοῦς ἐπ’ ἐχθροῖς μῦθος ὁπλίζειν χέρα.
καὶ μὴν ὅδ’ Αἰνέας καὶ μάλα σπουδῆι ποδὸς στείχει, νέον τι πρᾶγμ’ ἔχων φίλοις φράσαι.
Ἕκτορ, τί χρῆμα νύκτεροι κατὰ στρατὸν τὰς σὰς πρὸς εὐνὰς φύλακες ἐλθόντες φόβωι νυκτηγοροῦσι καὶ κεκίνηται στρατός; Αἰνέα, πύκαζε τεύχεσιν δέμας σέθεν.
τί δ’ ἔστι; μῶν τις πολεμίων ἀγγέλλεται δόλος κρυφαῖος ἑστάναι κατ’ εὐφρόνην; φεύγουσιν ἅνδρες κἀπιβαίνουσιν νεῶν.
τί τοῦδ’ ἂν εἴποις ἀσφαλὲς τεκμήριον; αἴθουσι πᾶσαν νύκτα λαμπάδας πυρός· καί μοι δοκοῦσιν οὐ μενεῖν ἐς αὔριον, ἀλλ’ ἐκκέαντες πύρσ’ ἐπ’ εὐσέλμων νεῶν φυγῆι πρὸς οἴκους τῆσδ’ ἀφορμήσειν χθονός.
σὺ δ’ ὡς τί δράσων πρὸς τάδ’ ὁπλίζηι χέρα; φεύγοντας αὐτοὺς κἀπιθρώισκοντας νεῶν λόγχηι καθέξω κἀπικείσομαι βαρύς· αἰσχρὸν γὰρ ἡμῖν, καὶ πρὸς αἰσχύνηι κακόν, θεοῦ διδόντος πολεμίους ἄνευ μάχης φεύγειν ἐᾶσαι πολλὰ δράσαντας κακά.
εἴθ’ ἦσθ’ ἀνὴρ εὔβουλος ὡς δρᾶσαι χερί.
ἀλλ’ οὐ γὰρ αὑτὸς πάντ’ ἐπίστασθαι βροτῶν πέφυκεν· ἄλλωι δ’ ἄλλο πρόσκειται γέρας, σὲ μὲν μάχεσθαι, τοὺς δὲ βουλεύειν καλῶς· ὅστις πυρὸς λαμπτῆρας ἐξήρθης κλυὼν φλέγειν Ἀχαιούς, καὶ στρατὸν μέλλεις ἄγειν τάφρους ὑπερβὰς νυκτὸς ἐν καταστάσει.
καίτοι περάσας κοῖλον αὐλώνων βάθος, εἰ μὴ κυρήσεις πολεμίους ἀπὸ χθονὸς φεύγοντας ἀλλὰ σὸν βλέποντας ἐς δόρυ, νικώμενος μὲν οὔτι μὴ μόληις πάλιν· πῶς γὰρ περάσει σκόλοπας ἐν τροπῆι στρατός; πῶς δ’ αὖ γεφύρας διαβαλοῦσ’ ἱππηλάται, ἢν ἆρα μὴ θραύσαντες ἀντύγων χνόας; νικῶν δ’ ἔφεδρον παῖδ’ ἔχεις τὸν Πηλέως, ὅς σ’ οὐκ ἐάσει ναυσὶν ἐμβαλεῖν φλόγα, οὐδ’ ὧδ’ Ἀχαιοὺς ὡς δοκεῖς ἀναρπάσαι· αἴθων γὰρ ἁνὴρ καὶ πεπύργωται θράσει.
ἀλλὰ στρατὸν μὲν ἥσυχον παρ’ ἀσπίδας εὕδειν ἐῶμεν ἐκ κόπων ἀρειφάτων, κατάσκοπον δὲ πολεμίων, ὃς ἂν θέληι, πέμπειν δοκεῖ μοι· κἂν μὲν αἴρωνται φυγήν, στείχοντες ἐμπέσωμεν Ἀργείων στρατῶι· εἰ δ’ ἐς δόλον τιν’ ἥδ’ ἄγει φρυκτωρία, μαθόντες ἐχθρῶν μηχανὰς κατασκόπου βουλευσόμεσθα· τήνδ’ ἔχω γνώμην, ἄναξ.
τάδε δοκεῖ, τάδε μεταθέμενος νόει.
σφαλερὰ δ’ οὐ φιλῶ στρατηγῶν κράτη.
τί γὰρ ἄμεινον ἢ ταχυβάταν νεῶν κατόπταν μολεῖν πέλας ὅτι ποτ’ ἄρα δαΐοις πυρὰ κατ’ ἀντίπρωιραναυστάθμων δαίεται; νικᾶις, ἐπειδὴ πᾶσιν ἁνδάνει τάδε.
στείχων δὲ κοίμα συμμάχους· τάχ’ ἂν στρατὸς κινοῖτ’ ἀκούσας νυκτέρους ἐκκλησίας.
ἐγὼ δὲ πέμψω πολεμίων κατάσκοπον.
κἂν μέν τιν’ ἐχθρῶν μηχανὴν πυθώμεθα, σὺ πάντ’ ἀκούσηι καὶ παρὼν εἴσηι λόγον· ἐὰν δ’ ἀπαίρωσ’ ἐς φυγὴν ὁρμώμενοι, σάλπιγγος αὐδὴν προσδοκῶν καραδόκει, ὡς οὐ μενοῦντά μ’· ἀλλὰ προσμείξω νεῶν ὁλκοῖσι νυκτὸς τῆσδ’ ἐπ’ Ἀργείων στρατῶι.
πέμφ’ ὡς τάχιστα· νῦν γὰρ ἀσφαλῶς φρονεῖς.
σὺν σοὶ δ’ ἔμ’ ὄψηι καρτεροῦνθ’ ὅταν δέηι.
τίς δῆτα Τρώων οἳ πάρεισιν ἐν λόγωι θέλει κατόπτης ναῦς ἐπ’ Ἀργείων μολεῖν; τίς ἂν γένοιτο τῆσδε γῆς εὐεργέτης; τίς φησιν; οὔτοι πάντ’ ἐγὼ δυνήσομαι πόλει πατρώιαι συμμάχοις θ’ ὑπηρετεῖν.
ἐγὼ πρὸ γαίας τόνδε κίνδυνον θέλω ῥίψας κατόπτης ναῦς ἐπ’ Ἀργείων μολεῖν, καὶ πάντ’ Ἀχαιῶν ἐκμαθὼν βουλεύματα ἥξω· ’πὶ τούτοις τόνδ’ ὑφίσταμαι πόνον.
ἐπώνυμος μὲν κάρτα καὶ φιλόπτολις Δόλων· πατρὸς δὲ καὶ πρὶν εὐκλεᾶ δόμον νῦν δὶς τόσως ἔθηκας εὐκλεέστερον.
οὔκουν πονεῖν μὲν χρή, πονοῦντα δ’ ἄξιον μισθὸν φέρεσθαι; παντὶ γὰρ προσκείμενον κέρδος πρὸς ἔργωι τὴν χάριν τίκτει διπλῆν.
ναί, καὶ δίκαια ταῦτα κοὐκ ἄλλως λέγω.
τάξαι δὲ μισθόν, πλὴν ἐμῆς τυραννίδος.
οὐ σῆς ἐρῶμεν πολιόχου τυραννίδος.
σὺ δ’ ἀλλὰ γήμας Πριαμιδῶν γαμβρὸς γενοῦ.
οὐδ’ ἐξ ἐμαυτοῦ μειζόνων γαμεῖν θέλω.
χρυσὸς πάρεστιν, εἰ τόδ’ αἰτήσεις γέρας.
ἀλλ’ ἔστ’ ἐν οἴκοις· οὐ βίου σπανίζομεν.
τί δῆτα χρήιζεις ὧν κέκευθεν Ἴλιον; ἑλὼν Ἀχαιοὺς δῶρά μοι ξυναίνεσον.
δώσω· σὺ δ’ αἴτει πλὴν στρατηλάτας νεῶν.
κτεῖν’, οὔ σ’ ἀπαιτῶ Μενέλεω σχέσθαι χέρα.
οὐ μὴν τὸν Οἰλέως παῖδά μ’ ἐξαιτεῖς λαβεῖν; κακαὶ γεωργεῖν χεῖρες εὖ τεθραμμέναι.
τίν’ οὖν Ἀχαιῶν ζῶντ’ ἀποινᾶσθαι θέλεις; καὶ πρόσθεν εἶπον· ἔστι χρυσὸς ἐν δόμοις.
καὶ μὴν λαφύρων γ’ αὐτὸς αἱρήσηι παρών.
θεοῖσιν αὐτὰ πασσάλευε πρὸς δόμοις.
τί δῆτα μεῖζον τῶνδέ μ’ αἰτήσεις γέρας; ἵππους Ἀχιλλέως· χρὴ δ’ ἐπ’ ἀξίοις πονεῖν ψυχὴν προβάλλοντ’ ἐν κύβοισι δαίμονος.
καὶ μὴν ἐρῶντί γ’ ἀντερᾶις ἵππων ἐμοί· ἐξ ἀφθίτων γὰρ ἄφθιτοι πεφυκότες τὸν Πηλέως φέρουσι θούριον γόνον· δίδωσι δ’ αὐτὸς πωλοδαμνήσας ἄναξ Πηλεῖ Ποσειδῶν, ὡς λέγουσι, πόντιος.
ἀλλ’ οὔ σ’ ἐπάρας ψεύσομαι· δώσω δέ σοι, κάλλιστον οἴκοις κτῆμ’, Ἀχιλλέως ὄχον.
αἰνῶ· λαβὼν δ’ ἄν φημι κάλλιστον Φρυγῶν δῶρον δέχεσθαι τῆς ἐμῆς εὐσπλαγχνίας.
σὲ δ’ οὐ φθονεῖν χρή· μυρί’ ἐστὶν ἄλλα σοι ἐφ’ οἷσι τέρψηι τῆσδ’ ἀριστεύων χθονός.
μέγας ἀγών, μεγάλα δ’ ἐπινοεῖς ἑλεῖν· μακάριός γε μὰν κυρήσας ἔσηι.
πόνος ὅδ’ εὐκλεής· μέγα δὲ κοιράνοι- σι γαμβρὸν πέλειν.
τὰ θεόθεν ἐπιδέτω Δίκα, τὰ δὲ παρ’ ἀνδράσιν τέλειά σοι φαίνεται.
στείχοιμ’ ἄν· ἐλθὼν <δ’> ἐς δόμους ἐφέστιος σκευῆι πρεπόντως σῶμ’ ἐμὸν καθάψομαι, κἀκεῖθεν ἥσω ναῦς ἐπ’ Ἀργείων πόδα.
ἐπεὶ τίν’ ἄλλην ἀντὶ τῆσδ’ ἕξεις στολήν; πρέπουσαν ἔργωι κλωπικοῖς τε βήμασιν.
σοφοῦ παρ’ ἀνδρὸς χρὴ σοφόν τι μανθάνειν· λέξον, τίς ἔσται τοῦδε σώματος σαγή; λύκειον ἀμφὶ νῶτ’ ἐνάψομαι δορὰν καὶ χάσμα θηρὸς ἀμφ’ ἐμῶι θήσω κάραι, βάσιν τε χερσὶ προσθίαν καθαρμόσας καὶ κῶλα κώλοις τετράπουν μιμήσομαι λύκου κέλευθον πολεμίοις δυσεύρετον, τάφροις πελάζων καὶ νεῶν προβλήμασιν.
ὅταν δ’ ἔρημον χῶρον ἐμβαίνω ποδί, δίβαμος εἶμι· τῆιδε σύγκειται δόλος.
ἀλλ’ εὖ σ’ ὁ Μαίας παῖς ἐκεῖσε καὶ πάλιν πέμψειεν Ἑρμῆς, ὅς γε φηλητῶν ἄναξ.
ἔχεις δὲ τοὔργον· εὐτυχεῖν μόνον σε δεῖ.
σωθήσομαί τοι καὶ κτανὼν Ὀδυσσέως οἴσω κάρα σοι—σύμβολον δ’ ἔχων σαφὲς φήσεις Δόλωνα ναῦς ἐπ’ Ἀργείων μολεῖν— ἢ παῖδα Τυδέως· οὐδ’ ἀναιμάκτωι χερὶ ἥξω πρὸς οἴκους πρὶν φάος μολεῖν χθόνα.
Θυμβραῖε καὶ Δάλιε καὶ Λυκίας ναὸν ἐμβατεύων Ἄπολλον, ὦ Δία κεφαλά, μόλε τοξή- ρης, ἱκοῦ ἐννύχιος καὶ γενοῦ σωτήριος ἀνέρι πομπᾶς ἁγεμὼν καὶ ξύλλαβε Δαρδανίδαις, ὦ παγκρατές, ὦ Τροΐας τείχη παλαιὰ δείμας.
μόλοι δὲ ναυκλήρια καὶ στρατιᾶς Ἑλλάδος διόπτας ἵκοιτο καὶ κάμψειε πάλιν θυμέλας οἴ- κων πατρὸς Ἰλιάδας· Φθιάδων δ’ ἵππων ποτ’ ἐπ’ ἄντυγα βαίη, δεσπότου πέρσαντος Ἀχαιὸν Ἄρη, τὰς πόντιος Αἰακίδαι Πηλεῖ δίδωσι δαίμων.
ἐπεὶ πρό τ’ οἴκων πρό τε γᾶς ἔτλα μόνος ναύσταθμα βὰς κατιδεῖν· ἄγαμαι λήματος· ἦ σπάνις αἰεὶ τῶν ἀγαθῶν, ὅταν ἦι δυσάλιον ἐν πελάγει καὶ σαλεύηι πόλις. ἔστι Φρυγῶν τις ἔστιν ἄλκιμος· ἔνι δὲ θράσος ἐν αἰχ- μᾶι· πόθι Μυσῶν ὃς ἐμὰν συμμαχίαν ἀτίζει; τίν’ ἄνδρ’ Ἀχαιῶν ὁ πεδοστιβὴς σφαγεὺς οὐτάσει ἐν κλισίαις, τετράπουν μῖμον ἔχων ἐπὶ γαίας θηρός; ἕλοι Μενέλαν, κτανὼν δ’ Ἀγαμεμνόνιον κρᾶτ’ ἐνέγκοι Ἑλέναι κακόγαμβρον ἐς χέρας γόον, ὃς ἐπὶ πόλιν, ὃς ἐπὶ γᾶν Τροΐαν χιλιόναυν ἤλυθ’ ἔχων στρατείαν.
ἄναξ, τοιούτων δεσπόταισιν ἄγγελος εἴην τὸ λοιπὸν οἷά σοι φέρω μαθεῖν.
ἦ πόλλ’ ἀγρώσταις σκαιὰ πρόσκειται φρενί· καὶ γὰρ σὺ ποίμνας δεσπόταις τευχεσφόροις ἥκειν ἔοικας ἀγγελῶν ἵν’ οὐ πρέπει.
οὐκ οἶσθα δῶμα τοὐμὸν ἢ θρόνους πατρός, οἷ χρῆν γεγωνεῖν σ’ εὐτυχοῦντα ποίμνια; σκαιοὶ βοτῆρές ἐσμεν· οὐκ ἄλλως λέγω.
ἀλλ’ οὐδὲν ἧσσόν σοι φέρω κεδνοὺς λόγους.
παῦσαι λέγων μοι τὰς προσαυλείους τύχας· μάχας πρὸ χειρῶν καὶ δόρη βαστάζομεν.
τοιαῦτα κἀγὼ σημανῶν ἐλήλυθα· ἀνὴρ γὰρ ἀλκῆς μυρίας στρατηλατῶν στείχει φίλος σοι σύμμαχός τε τῆιδε γῆι.
ποίας πατρώιας γῆς ἐρημώσας πέδον; Θρήικης· πατρὸς δὲ Στρυμόνος κικλήσκεται.
Ῥῆσον τιθέντ’ ἔλεξας ἐν Τροίαι πόδα; ἔγνως· λόγου δὲ δὶς τόσου μ’ ἐκούφισας.
καὶ πῶς πρὸς Ἴδης ὀργάδας πορεύεται, πλαγχθεὶς πλατείας πεδιάδος θ’ ἁμαξιτοῦ; οὐκ οἶδ’ ἀκριβῶς· εἰκάσαι γε μὴν πάρα.
νυκτὸς γὰρ οὔτι φαῦλον ἐσβαλεῖν στρατόν, κλύοντα πλήρη πεδία πολεμίας χερός.
φόβον δ’ ἀγρώσταις, οἳ κατ’ Ἰδαῖον λέπας οἰκοῦμεν αὐτόρριζον ἑστίαν χθονός, παρέσχε δρυμὸν νυκτὸς ἔνθηρον μολών.
πολλῆι γὰρ ἠχῆι Θρήικιος ῥέων στρατὸς ἔστειχε· θάμβει δ’ ἐκπλαγέντες ἵεμεν ποίμνας πρὸς ἄκρας, μή τις Ἀργείων μόληι λεηλατήσων καὶ σὰ πορθήσων σταθμά, πρὶν δὴ δι’ ὤτων γῆρυν οὐχ Ἑλληνικὴν ἐδεξάμεσθα καὶ μετέστημεν φόβου.
στείχων δ’ ἄνακτος προυξερευνητὰς ὁδοῦ ἀνιστόρησα Θρηικίοις προσφθέγμασιν· Τίς ὁ στρατηγὸς καὶ τίνος κεκλημένος στείχει πρὸς ἄστυ Πριαμίδαισι σύμμαχος; καὶ πάντ’ ἀκούσας ὧν ἐφιέμην μαθεῖν ἔστην· ὁρῶ δὲ Ῥῆσον ὥστε δαίμονα ἑστῶτ’ ἐν ἵπποις Θρηικίοις τ’ ὀχήμασιν.
χρυσῆ δὲ πλάστιγξ αὐχένα ζυγηφόρον πώλων ἔκληιε χιόνος ἐξαυγεστέρων.
πέλτη δ’ ἐπ’ ὤμων χρυσοκολλήτοις τύποις ἔλαμπε· Γοργὼν δ’ ὡς ἐπ’ αἰγίδος θεᾶς χαλκῆ μετώποις ἱππικοῖσι πρόσδετος πολλοῖσι σὺν κώδωσιν ἐκτύπει φόβον.
στρατοῦ δὲ πλῆθος οὐδ’ ἂν ἐν ψήφου λόγωι θέσθαι δύναι’ ἄν, ὡς ἄπλατον ἦν ἰδεῖν, πολλοὶ μὲν ἱππῆς, πολλὰ πελταστῶν τέλη, πολλοὶ δ’ ἀτράκτων τοξόται, πολὺς δ’ ὄχλος γυμνὴς ἁμαρτῆι, Θρηικίαν ἔχων στολήν.
τοιόσδε Τροίαι σύμμαχος πάρεστ’ ἀνήρ, ὃν οὔτε φεύγων οὔθ’ ὑποσταθεὶς δορὶ ὁ Πηλέως παῖς ἐκφυγεῖν δυνήσεται.
ὅταν πολίταις εὐσταθῶσι δαίμονες, ἕρπει κατάντης ξυμφορὰ πρὸς τἀγαθά.
πολλούς, ἐπειδὴ τοὐμὸν εὐτυχεῖ δόρυ καὶ Ζεὺς πρὸς ἡμῶν ἐστιν, εὑρήσω φίλους.
ἀλλ’ οὐδὲν αὐτῶν δεόμεθ’, οἵτινες πάλαι μὴ ξυμπονοῦσιν ἡνίκ’ ἐξώστης Ἄρης ἔθραυε λαίφη τῆσδε γῆς μέγας πνέων.
Ῥῆσος δ’ ἔδειξεν οἷος ἦν Τροίαι φίλος· ἥκει γὰρ ἐς δαῖτ’, οὐ παρὼν κυνηγέταις αἱροῦσι λείαν οὐδὲ συγκαμὼν δορί.
ὀρθῶς ἀτίζεις κἀπίμομφος εἶ φίλοις· δέχου δὲ τοὺς θέλοντας ὠφελεῖν πόλιν.
ἀρκοῦμεν οἱ σώιζοντες Ἴλιον πάλαι.
πέποιθας ἤδη πολεμίους ἡιρηκέναι; πέποιθα· δείξει τοὐπιὸν σέλας θεοῦ.
ὅρα τὸ μέλλον· πόλλ’ ἀναστρέφει θεός.
μισῶ φίλοισιν ὕστερον βοηδρομεῖν.
ὁ δ’ οὖν, ἐπείπερ ἦλθε, σύμμαχος μὲν οὔ, ξένος δὲ πρὸς τράπεζαν ἡκέτω ξένων· χάρις γὰρ αὐτῶι Πριαμιδῶν διώλετο.
ἄναξ, ἀπωθεῖν συμμάχους ἐπίφθονον.
φόβος γένοιτ’ ἂν πολεμίοις ὀφθεὶς μόνον.
σύ τ’ εὖ παραινεῖς καὶ σὺ καιρίως σκοπεῖς.
ὁ χρυσοτευχὴς δ’ οὕνεκ’ ἀγγέλου λόγων Ῥῆσος παρέστω τῆιδε σύμμαχος χθονί.
Ἀδράστεια μὲν ἁ Διὸς παῖς εἴργοι στομάτων φθόνον· φράσω γὰρ δὴ ὅσον μοι ψυχᾶι προσφιλές ἐστιν εἰπεῖν.
ἥκεις, ὦ ποταμοῦ παῖ, ἥκεις ἐπλάθης Φιλίου πρὸς αὐλὰν ἀσπαστός, ἐπεί σε χρόνωι Πιερὶς μάτηρ ὅ τε καλλιγέφυ- ρος ποταμὸς πορεύει Στρυμών, ὅς ποτε τᾶς μελωι- δοῦ Μούσας δι’ ἀκηράτων δινηθεὶς ὑδροειδὴς κόλπων σὰν ἐφύτευσεν ἥβαν.
σύ μοι Ζεὺς ὁ φαναῖος ἥκεις διφρεύων βαλιαῖσι πώλοις.
νῦν, ὦ πατρὶς ὦ Φρυγία, ξὺν θεῶι νῦν σοι τὸν ἐλευθέριον Ζῆνα πάρεστιν εἰπεῖν.
ἆρά ποτ’ αὖθις ἁ παλαιὰ Τροΐα τοὺς προπότας παναμερεύ- σει θιάσους ἐρώτων ψαλμοῖσι καὶ κυλίκων οἰνοπλανήτοις ἐπιδεξίοις ἁμίλλαις κατὰ πόντον Ἀτρειδᾶν Σπάρταν οἰχομένων Ἰλιάδος παρ’ ἀκτᾶς; ὦ φίλος, εἴθε μοι σᾶι χερὶ καὶ σῶι δορὶ πρά- ξας τάδ’ ἐς οἶκον ἔλθοις.
ἐλθὲ φάνηθι, τὰν ζάχρυσον προβαλοῦ Πηλεΐδα κατ’ ὄμμα πέλ- ταν δοχμίαν πεδαίρων σχιστὰν παρ’ ἄντυγα, πώλους ἐρεθίζων δίβολόν τ’ ἄκοντα πάλλων.
σὲ γὰρ οὔτις ὑποστὰς Ἀργείας ποτ’ ἐν Ἥ- ρας δαπέδοις χορεύσει· ἀλλά νιν ἅδε γᾶκαπφθίμενον Θρηικὶ μόρωι φίλτατον ἄχθος οἴσει.
ἰὼ ἰώ,μέγας ὦ βασιλεῦ. καλόν, ὦ Θρήικη, σκύμνον ἔθρεψας πολίαρχον ἰδεῖν.
ἴδε χρυσόδετον σώματος ἀλκήν, κλύε καὶ κόμπους κωδωνοκρότους παρὰ πορπάκων κελαδοῦντας.
θεός, ὦ Τροία, θεός, αὐτὸς Ἄρης ὁ Στρυμόνιος πῶλος ἀοιδοῦ Μούσης ἥκων καταπνεῖ σε.
χαῖρ’, ἐσθλὸς ἐσθλοῦ παῖ, τύραννε τῆσδε γῆς, Ἕκτορ· παλαιᾶι σ’ ἡμέραι προσεννέπω.
χαίρω δέ σ’ εὐτυχοῦντα καὶ προσήμενον πύργοισιν ἐχθρῶν· συγκατασκάψων δ’ ἐγὼ τείχη πάρειμι καὶ νεῶν πρήσων σκάφη.
παῖ τῆς μελωιδοῦ μητέρος Μουσῶν μιᾶς Θρηικός τε ποταμοῦ Στρυμόνος, φιλῶ λέγειν τἀληθὲς αἰεὶ κοὐ διπλοῦς πέφυκ’ ἀνήρ.
πάλαι πάλαι χρῆν τῆιδε συγκάμνειν χθονὶ ἐλθόντα, καὶ μὴ τοὐπὶ σ’ Ἀργείων ὕπο Τροίαν ἐᾶσαι πολεμίωι πεσεῖν δορί.
οὐ γάρ τι λέξεις ὡς ἄκλητος ὢν φίλοις οὐκ ἦλθες οὐδ’ ἤμυνας οὐδ’ ἐπεστράφης.
τίς γάρ σε κῆρυξ ἢ γερουσία Φρυγῶν ἐλθοῦσ’ ἀμύνειν οὐκ ἐπέσκηψεν πόλει; ποῖον δὲ δώρων κόσμον οὐκ ἐπέμψαμεν; σὺ δ’ ἐγγενὴς ὢν βάρβαρός τε βαρβάρους Ἕλλησιν ἡμᾶς προύπιες τὸ σὸν μέρος.
καίτοι σε μικρᾶς ἐκ τυραννίδος μέγαν Θρηικῶν ἄνακτα τῆιδ’ ἔθηκ’ ἐγὼ χερί, ὅτ’ ἀμφὶ Πάγγαιόν τε Παιόνων τε γῆν Θρηικῶν ἀρίστοις ἐμπεσὼν κατὰ στόμα ἔρρηξα πέλτην, σοὶ δὲ δουλώσας λεὼν παρέσχον· ὧν σὺ λακτίσας πολλὴν χάριν φίλων νοσούντων ὕστερος βοηδρομεῖς.
οἱ δ’ οὐδὲν ἡμῖν ἐγγενεῖς πεφυκότες, πάλαι παρόντες, οἱ μὲν ἐν χωστοῖς τάφοις κεῖνται πεσόντες, πίστις οὐ σμικρὰ πόλει, οἱ δ’ ἔν θ’ ὅπλοισι καὶ παρ’ ἱππείοις ὄχοις ψυχρὰν ἄησιν δίψιόν τε πῦρ θεοῦ μένουσι καρτεροῦντες, οὐκ ἐν δεμνίοις πυκνὴν ἄμυστιν ὡς σὺ δεξιούμενοι.
ταῦθ’, ὡς ἂν εἰδῆις Ἕκτορ’ ὄντ’ ἐλεύθερον, καὶ μέμφομαί σοι καὶ λέγω κατ’ ὄμμα σόν.
τοιοῦτός εἰμι καὐτός, εὐθεῖαν λόγων τέμνων κέλευθον, κοὐ διπλοῦς πέφυκ’ ἀνήρ.
ἐγὼ δὲ μεῖζον ἢ σὺ τῆσδ’ ἀπὼν χθονὸς λύπηι πρὸς ἧπαρ δυσφορῶν ἐτειρόμην.
ἀλλ’ ἀγχιτέρμων γαῖά μοι, Σκύθης λεώς, μέλλοντι νόστον τὸν πρὸς Ἴλιον περᾶν ξυνῆψε πόλεμον· ἀξένου δ’ ἀφικόμην πόντου πρὸς ἀκτάς, Θρῆικα πορθμεύσων στρατόν.
ἔνθ’ αἱματηρὸς πελανὸς ἐς γαῖαν Σκύθης ἠντλεῖτο λόγχηι Θρήιξ τε συμμιγὴς φόνος.
τοιάδε τοί μ’ ἀπεῖργε συμφορὰ πέδον Τροίας ἱκέσθαι σύμμαχόν τέ σοι μολεῖν.
ἐπεὶ δ’ ἔπερσα, τῶνδ’ ὁμηρεύσας τέκνα, τάξας ἔτειον δασμὸν ἐς δόμους φέρειν, ἥκω περάσας ναυσὶ Πόντιον στόμα, τὰ δ’ ἄλλα πεζὸς γῆς περῶν ὁρίσματα— οὐχ ὡς σὺ κομπεῖς τὰς ἐμὰς ἀμύστιδας οὐδ’ ἐν ζαχρύσοις δώμασιν κοιμώμενος, ἀλλ’ οἷα πόντον Θρήικιον φυσήματα κρυσταλλόπηκτα Παίονάς τ’ ἐπεζάρει ξὺν τοῖσδ’ ἄυπνος οἶδα τλὰς πορπάμασιν.
ἀλλ’ ὕστερος μὲν ἦλθον, ἐν καιρῶι δ’ ὅμως· σὺ μὲν γὰρ ἤδη δέκατον αἰχμάζεις ἔτος κοὐδὲν περαίνεις, ἡμέραν δ’ ἐξ ἡμέρας ῥίπτεις κυβεύων τὸν πρὸς Ἀργείους Ἄρη· ἐμοὶ δὲ φῶς ἓν ἡλίου καταρκέσει πέρσαντι πύργους ναυστάθμοις ἐπεσπεσεῖν κτεῖναί τ’ Ἀχαιούς· θατέραι δ’ ἀπ’ Ἰλίου πρὸς οἶκον εἶμι, συντεμὼν τοὺς σοὺς πόνους.
ὑμῶν δὲ μή τις ἀσπίδ’ ἄρηται χερί· ἐγὼ γὰρ †ἕξεω† τοὺς μέγ’ αὐχοῦντας δορὶ πέρσας Ἀχαιούς, καίπερ ὕστερος μολών.
ἰὼ ἰώ.
φίλα θροεῖς, φίλος Διόθεν εἶ· μόνον φθόνον ἄμαχον ὕπατος Ζεὺς θέλοι ἀμφὶ σοῖς λόγοισιν εἴργειν.
τὸ δὲ νάιον Ἀργόθεν δόρυ οὔτε πρίν τιν’ οὔτε νῦν ἀνδρῶν ἐπόρευσε σέθεν κρείσσω. πῶς μοι Ἀχιλεὺς τὸ σὸν ἔγχος ἂν δύναιτο, πῶς δ’ Αἴας ὑπομεῖναι; εἰ γὰρ ἐγὼ τόδε γ’ ἦμαρ εἰσίδοιμ’, ἄναξ, ὅτωι πολυφόνου χειρὸς ἄποιν’ ἄροιο σᾶι λόγχαι.
τοιαῦτα μέν σοι τῆς μακρᾶς ἀπουσίας πρᾶξαι παρέξω· σὺν δ’ Ἀδραστείαι λέγω.
ἐπεὶ δ’ ἂν ἐχθρῶν τήνδ’ ἐλευθέραν πόλιν θῶμεν θεοῖσί τ’ ἀκροθίνι’ ἐξέληις, ξὺν σοὶ στρατεύειν γῆν ἐπ’ Ἀργείων θέλω καὶ πᾶσαν ἐλθὼν Ἑλλάδ’ ἐκπέρσαι δορί, ὡς ἂν μάθωσιν ἐν μέρει πάσχειν κακῶς.
εἰ τοῦ παρόντος τοῦδ’ ἀπαλλαχθεὶς κακοῦ πόλιν νεμοίμην ὡς τὸ πρίν ποτ’ ἀσφαλῆ, ἦ κάρτα πολλὴν θεοῖς ἂν εἰδείην χάριν.
τὰ δ’ ἀμφί τ’ Ἄργος καὶ νομὸν τὸν Ἑλλάδος οὐχ ὧδε πορθεῖν ῥάιδι’ ὡς λέγεις δορί.
οὐ τούσδ’ ἀριστέας φασὶν Ἑλλήνων μολεῖν; κοὐ μεμφόμεσθά γ’, ἀλλ’ ἅδην ἐλαύνομεν.
οὔκουν κτανόντες τούσδε πάντ’ εἰργάσμεθα; μή νυν τὰ πόρσω τἀγγύθεν μεθεὶς σκόπει.
ἀρκεῖν ἔοικέ σοι παθεῖν, δρᾶσαι δὲ μή.
πολλῆς γὰρ ἄρχω κἀνθάδ’ ὢν τυραννίδος.
ἀλλ’ εἴτε λαιὸν εἴτε δεξιὸν κέρας εἴτ’ ἐν μέσοισι συμμάχοις πάρεστί σοι πέλτην ἐρεῖσαι καὶ καταστῆσαι στρατόν.
μόνος μάχεσθαι πολεμίοις, Ἕκτορ, θέλω.
εἰ δ’ αἰσχρὸν ἡγῆι μὴ συνεμπρῆσαι νεῶν πρύμνας, πονήσας τὸν πάρος πολὺν χρόνον, τάξον μ’ Ἀχιλλέως καὶ στρατοῦ κατὰ στόμα.
οὐκ ἔστ’ ἐκείνωι θοῦρον ἀντᾶραι δόρυ.
καὶ μὴν λόγος γ’ ἦν ὡς ἔπλευσ’ ἐπ’ Ἴλιον.
ἔπλευσε καὶ πάρεστιν· ἀλλὰ μηνίων στρατηλάταισιν οὐ συναίρεται δόρυ.
τίς δὴ μετ’ αὐτὸν ἄλλος εὐδοξεῖ στρατοῦ; Αἴας ἐμοὶ μὲν οὐδὲν ἡσσᾶσθαι δοκεῖ χὠ Τυδέως παῖς· ἔστι δ’ αἱμυλώτατον κρότημ’ Ὀδυσσεὺς λῆμά τ’ ἀρκούντως θρασὺς καὶ πλεῖστα χώραν τήνδ’ ἀνὴρ καθυβρίσας· ὃς εἰς Ἀθάνας σηκὸν ἔννυχος μολὼν κλέψας ἄγαλμα ναῦς ἐπ’ Ἀργείων φέρει.
ἤδη δ’ ἀγύρτης πτωχικὴν ἔχων στολὴν ἐσῆλθε πύργους, πολλὰ δ’ Ἀργείοις κακὰ ἠρᾶτο, πεμφθεὶς Ἰλίου κατάσκοπος· κτανὼν δὲ φρουροὺς καὶ παραστάτας πυλῶν ἐξῆλθεν· αἰεὶ δ’ ἐν λόχοις εὑρίσκεται Θυμβραῖον ἀμφὶ βωμὸν ἄστεως πέλας θάσσων· κακῶι δὲ μερμέρωι παλαίομεν.
οὐδεὶς ἀνὴρ εὔψυχος ἀξιοῖ λάθραι κτεῖναι τὸν ἐχθρόν, ἀλλ’ ἰὼν κατὰ στόμα.
τοῦτον δ’ ὃν ἵζειν φὴις σὺ κλωπικὰς ἕδρας καὶ μηχανᾶσθαι, ζῶντα συλλαβὼν ἐγὼ πυλῶν ἐπ’ ἐξόδοισιν ἀμπείρας ῥάχιν στήσω πετεινοῖς γυψὶ θοινατήριον.
ληιστὴν γὰρ ὄντα καὶ θεῶν ἀνάκτορα συλῶντα δεῖ νιν τῶιδε κατθανεῖν μόρωι.
νῦν μὲν καταυλίσθητι· καὶ γὰρ εὐφρόνη.
δείξω δ’ ἐγώ σοι χῶρον, ἔνθα χρὴ στρατὸν τὸν σὸν νυχεῦσαι τοῦ τεταγμένου δίχα.
ξύνθημα δ’ ἡμῖν Φοῖβος, ἤν τι καὶ δέηι· μέμνησ’ ἀκούσας Θρηικί τ’ ἄγγειλον στρατῶι.
ὑμᾶς δὲ βάντας χρὴ προταινὶ τάξεων φρουρεῖν ἐγερτὶ καὶ νεῶν κατάσκοπον δέχθαι Δόλωνα· καὶ γάρ, εἴπερ ἐστὶ σῶς, ἤδη πελάζει στρατοπέδοισι Τρωϊκοῖς.
τίνος ἁ φυλακά; τίς ἀμείβει τὰν ἐμάν; πρῶτα δύεται σημεῖα καὶ ἑπτάποροι Πλειάδες αἰθέριαι· μέσα δ’ αἰετὸς οὐρανοῦ ποτᾶται.
ἔγρεσθε· τί μέλλετε; κοιτᾶν ἔξιτε πρὸς φυλακάν.
οὐ λεύσσετε μηνάδος αἴγλαν; ἀὼς δὴ πέλας ἀὼς γίγνεται καί τις προδρόμων ὅδε γ’ ἐστὶν ἀστήρ.
τίς ἐκηρύχθη πρώτην φυλακήν; Μυγδόνος υἱόν φασι Κόροιβον.
τίς γὰρ ἐπ’ αὐτῶι; Κίλικας Παίων στρατὸς ἤγειρεν, Μυσοὶ δ’ ἡμᾶς.
οὔκουν Λυκίους πέμπτην φυλακὴν βάντας ἐγείρειν καιρὸς κλήρου κατὰ μοῖραν; καὶ μὰν ἀίω· Σιμόεντος ἡμένα κοίτας φοινίας ὑμνεῖ πολυχορδοτάται γήρυϊ παιδολέτωρ μελοποιὸν ἀηδονὶς μέριμναν.
ἤδη δὲ νέμουσι κατ’ Ἴδαν ποίμνια· νυκτιβρόμου σύριγγος ἰὰν κατακούω.
θέλγει δ’ ὄμματος ἕδραν ὕπνος· ἅδιστος γὰρ ἔβα βλεφάροις πρὸς ἀῶ.
τί ποτ’ οὐ πελάθει σκοπός, ὃν ναῶν Ἕκτωρ ὤτρυνε κατόπτην; ταρβῶ· χρόνιος γὰρ ἄπεστιν.
ἀλλ’ ἦ κρυπτὸν λόχον ἐσπαίσας διόλωλε; †τάχ’ ἂν εἴη† φοβερόν μοι.
αὐδῶ Λυκίους πέμπτην φυλακὴν βάντας ἐγείρειν ἡμᾶς κλήρου κατὰ μοῖραν.
Διόμηδες, οὐκ ἤκουσας—ἢ κενὸς ψόφος στάζει δι’ ὤτων; —τευχέων τινὰ κτύπον; οὔκ, ἀλλὰ δεσμὰ πωλικῶν ἐξ ἀντύγων κλάζει σίδηρον· κἀμέ τοι, πρὶν ἠισθόμην δεσμῶν ἀραγμὸν ἱππικῶν, ἔδυ φόβος.
ὅρα κατ’ ὄρφνην μὴ φύλαξιν ἐντύχηις.
φυλάξομαί τοι κἀν σκότωι τιθεὶς πόδα.
ἢν δ’ οὖν ἐγείρηις, οἶσθα σύνθημα στρατοῦ; Φοῖβον Δόλωνος οἶδα σύμβολον κλυών.
ἔα·εὐνὰς ἐρήμους τάσδε πολεμίων ὁρῶ.
καὶ μὴν Δόλων γε τάσδ’ ἔφραζεν Ἕκτορος κοίτας, ἐφ’ ὧιπερ ἔγχος εἵλκυσται τόδε.
τί δῆτ’ ἂν εἴη; μῶν λόχος βέβηκέ ποι; ἴσως ἐφ’ ἡμῖν μηχανὴν στήσων τινά.
θρασὺς γὰρ Ἕκτωρ νῦν, ἐπεὶ κρατεῖ, θρασύς.
τί δῆτ’, Ὀδυσσεῦ, δρῶμεν; οὐ γὰρ ηὕρομεν τὸν ἄνδρ’ ἐν εὐναῖς, ἐλπίδων δ’ ἡμάρτομεν.
στείχωμεν ὡς τάχιστα ναυστάθμων πέλας.
σώιζει γὰρ αὐτὸν ὅστις εὐτυχῆ θεῶν τίθησιν· ἡμῖν δ’ οὐ βιαστέον τύχην.
οὔκουν ἐπ’ Αἰνέαν ἢ τὸν ἔχθιστον Φρυγῶν Πάριν μολόντε χρὴ καρατομεῖν ξίφει; πῶς οὖν ἐν ὄρφνηι πολεμίων ἀνὰ στρατὸν ζητῶν δυνήσηι τούσδ’ ἀκινδύνως κτανεῖν; αἰσχρόν γε μέντοι ναῦς ἐπ’ Ἀργείων μολεῖν δράσαντε μηδὲν πολεμίους νεώτερον.
πῶς δ’ οὐ δέδρακας; οὐ κτανόντε ναυστάθμων κατάσκοπον Δόλωνα σώιζομεν τάδε σκυλεύματ’; ἢ πᾶν στρατόπεδον πέρσειν δοκεῖς; πείθεις· πάλιν στείχωμεν· εὖ δοίη τύχη.
ποῖ δὴ λιπόντε Τρωϊκῶν ἐκ τάξεων χωρεῖτε, λύπηι καρδίαν δεδηγμένοι, εἰ μὴ κτανεῖν σφῶιν Ἕκτορ’ ἢ Πάριν θεὸς δίδωσιν; ἄνδρα δ’ οὐ πέπυσθε σύμμαχον Τροίαι μολόντα Ῥῆσον οὐ φαύλωι τρόπωι; ὃς εἰ διοίσει νύκτα τήνδ’ ἐς αὔριον, οὔτ’ ἄν σφ’ Ἀχιλλεὺς οὔτ’ ἂν Αἴαντος δόρυ μὴ πάντα πέρσαι ναύσταθμ’ Ἀργείων σχέθοι, τείχη κατασκάψαντα καὶ πυλῶν ἔσω λόγχηι πλατεῖαν ἐσδρομὴν ποιούμενον.
τοῦτον κατακτὰς πάντ’ ἔχεις· τὰς δ’ Ἕκτορος εὐνὰς ἔασον καὶ καρατόμους σφαγάς· ἔσται γὰρ αὐτῶι θάνατος ἐξ ἄλλης χερός.
δέσποιν’ Ἀθάνα, φθέγματος γὰρ ἠισθόμην τοῦ σοῦ συνήθη γῆρυν· ἐν πόνοισι γὰρ παροῦσ’ ἀμύνεις τοῖς ἐμοῖς ἀεί ποτε.
τὸν ἄνδρα δ’ ἡμῖν ποῦ κατηύνασται φράσον· πόθεν τέτακται βαρβάρου στρατεύματος; ὅδ’ ἐγγὺς ἦσται κοὐ συνήθροισται στρατῶι, ἀλλ’ ἐκτὸς αὐτὸν τάξεων κατηύνασεν Ἕκτωρ, ἕως ἂν νύκτ’ ἀμείψηται φάος.
πέλας δὲ πῶλοι Θρηικίων ἐξ ἁρμάτων λευκαὶ δέδενται, διαπρεπεῖς ἐν εὐφρόνηι· στίλβουσι δ’ ὥστε ποταμίου κύκνου πτερόν.
ταύτας, κτανόντε δεσπότην, κομίζετε, κάλλιστον οἴκοις σκῦλον· οὐ γὰρ ἔσθ’ ὅπου τοιόνδ’ ὄχημα χθὼν κέκευθε πωλικόν.
Διόμηδες, ἢ σὺ κτεῖνε Θρήικιον λεών, ἢ ’μοὶ πάρες γε, σοὶ δὲ χρὴ πώλους μέλειν.
ἐγὼ φονεύσω, πωλοδαμνήσεις δὲ σύ· τρίβων γὰρ εἶ τὰ κομψὰ καὶ νοεῖν σοφός.
χρὴ δ’ ἄνδρα τάσσειν οὗ μάλιστ’ ἂν ὠφελοῖ.
καὶ μὴν καθ’ ἡμᾶς τόνδ’ Ἀλέξανδρον βλέπω στείχοντα, φυλάκων ἔκ τινος πεπυσμένον δόξας ἀσήμους πολεμίων μεμβλωκότων.
πότερα σὺν ἄλλοις ἢ μόνος πορεύεται; μόνος· πρὸς εὐνὰς δ’, ὡς ἔοικεν, Ἕκτορος χωρεῖ, κατόπτας σημανῶν ἥκειν στρατοῦ.
οὔκουν ὑπάρχειν τόνδε κατθανόντα χρή; οὐκ ἂν δύναιο τοῦ πεπρωμένου πλέον· τοῦτον δὲ πρὸς σῆς χειρὸς οὐ θέμις θανεῖν.
ἀλλ’ ὧιπερ ἥκεις μορσίμους φέρων σφαγὰς τάχυν’· ἐγὼ δὲ τῶιδε σύμμαχος Κύπρις δοκοῦσ’ ἀρωγὸς ἐν πόνοις παραστατεῖν σαθροῖς λόγοισιν ἐχθρὸν ἄνδρ’ ἀμείψομαι.
καὶ ταῦτ’ ἐγὼ μὲν εἶπον· ὃν δὲ χρὴ παθεῖν οὐκ οἶδεν οὐδ’ ἤκουσεν ἐγγὺς ὢν λόγου.
σὲ τὸν στρατηγὸν καὶ κασίγνητον λέγω, Ἕκτορ, καθεύδεις; οὐκ ἐγείρεσθαί σ’ ἐχρῆν; ἐχθρῶν τις ἡμῖν χρίμπτεται στρατεύματι, ἢ κλῶπες ἄνδρες ἢ κατάσκοποί τινες.
θάρσει· φυλάσσω σ’ ἥδε πρευμενὴς Κύπρις.
μέλει δ’ ὁ σός μοι πόλεμος, οὐδ’ ἀμνημονῶ τιμῆς, ἐπαινῶ δ’ εὖ παθοῦσα πρὸς σέθεν.
καὶ νῦν ἐπ’ εὐτυχοῦντι Τρωϊκῶι στρατῶι ἥκω πορεύουσ’ ἄνδρα σοι μέγαν φίλον, τῆς ὑμνοποιοῦ παῖδα Θρήικιον θεᾶς [Μούσης· πατρὸς δὲ Στρυμόνος κικλήσκεται].
ἀεί ποτ’ εὖ φρονοῦσα τυγχάνεις πόλει κἀμοί, μέγιστον δ’ ἐν βίωι κειμήλιον κρίνας σέ φημι τῆιδε προσθέσθαι πόλει.
ἥκω δ’ ἀκούσας οὐ τορῶς—φήμη δέ τις φύλαξιν ἐμπέπτωκεν—ὡς κατάσκοποι ἥκουσ’ Ἀχαιῶν. χὠ μὲν οὐκ ἰδὼν λέγει, ὁ δ’ εἰσιδὼν μολόντας οὐκ ἔχει φράσαι· ὧν οὕνεκ’ εὐνὰς ἤλυθον πρὸς Ἕκτορος.
μηδὲν φοβηθῆις· οὐδὲν ἐν στρατῶι νέον· Ἕκτωρ δὲ φροῦδος Θρῆικα κοιμήσων στρατόν.
σύ τοί με πείθεις, σοῖς δὲ πιστεύων λόγοις τάξιν φυλάξων εἶμ’ ἐλεύθερος φόβου.
χώρει· μέλειν γὰρ πάντ’ ἐμοὶ δόκει τὰ σά, ὥστ’ εὐτυχοῦντας συμμάχους ἐμοὺς ὁρᾶν· γνώσηι δὲ καὶ σὺ τὴν ἐμὴν προθυμίαν.
ὑμᾶς δ’ ἀυτῶ τοὺς ἄγαν ἐρρωμένους, Λαερτίου παῖ, θηκτὰ κοιμίσαι ξίφη.
κεῖται γὰρ ἡμῖν Θρήικιος στρατηλάτης ἵπποι τ’ ἔχονται, πολέμιοι δ’ ἠισθημένοι χωροῦσ’ ἐφ’ ὑμᾶς. ἀλλ’ ὅσον τάχιστα χρὴ φεύγειν πρὸς ὁλκοὺς ναυστάθμων. τί μέλλετε σκηπτοῦ ’πιόντος πολεμίων σῶσαι βίον; ἔα ἔα·βάλε βάλε βάλε· θένε θένε <θένε>.
τίς ἁνήρ; λεῦσσε· τοῦτον αὐδῶ.
δεῦρο δεῦρο πᾶς.
τούσδ’ ἔχω, τούσδ’ ἔμαρψα κλῶπας οἵτινες κατ’ ὄρφνην τόνδε κινοῦσι στρατόν.
τίς ὁ λόχος; πόθεν ἔβας; ποδαπὸς εἶ; οὔ σε χρὴ εἰδέναι. θανῆι γὰρ σήμερον δράσας κακῶς· οὐκ ἐρεῖς ξύνθημα, λόγχην πρὶν διὰ στέρνων μολεῖν; †ἵστω θάρσει. πέλας ἴθι παῖε πᾶς.† ἦ σὺ δὴ Ῥῆσον κατέκτας; <μὴ> ἀλλὰ τὸνκτενοῦντα σέ.
ἴσχε πᾶς τις. οὐ μὲν οὖν. ἆ· φίλιον ἄνδρα μὴθένηις.
καὶ τί δὴ τὸ σῆμα; Φοῖβος. ἔμαθον· ἴσχεπᾶς δόρυ.
οἶσθ’ ὅποι βεβᾶσιν ἅνδρες; τῆιδέ πηι κατείδομεν.
ἕρπε πᾶς κατ’ ἴχνος αὐτῶν· ἢ βοὴν ἐγερτέον; ἀλλὰ συμμάχους ταράσσειν δεινὸν ἐκ νυκτῶν φόβωι.
τίς ἀνδρῶν ὁ βάς; τίς ὁ μέγα θρασὺς ἐπεύξεται χέρα φυγὼν ἐμάν; πόθεν νιν κυρήσω; τίνι προσεικάσω, ὅστις δι’ ὄρφνης ἦλθ’ ἀδειμάντωι ποδὶ διά τε τάξεων καὶ φυλάκων ἕδρας; Θεσσαλὸς ἢ παραλίαν Λοκρῶν νεμόμενος πόλιν; ἢ νησιώτην σποράδα κέκτηται βίον; τίς ἦν; πόθεν; ποίας πάτρας; ποῖον ἐπεύχεται τὸν ὕπατον θεῶν; ἆρ’ ἔστ’ Ὀδυσσέως τοὔργον ἢ τίνος τόδε; εἰ τοῖς πάροιθε χρὴ τεκμαίρεσθαι· τί μήν; δοκεῖς γάρ; τί μὴν οὔ; θρασὺς γοῦν ἐς ἡμᾶς.
τίν’ ἀλκὴν τίν’ αἰνεῖς; Ὀδυσσῆ.
μὴ κλωπὸς αἴνει φωτὸς αἱμύλον δόρυ.
ἔβα καὶ πάρος κατὰ πόλιν ὕπαφρον ὄμμ’ ἔχων, ῥακοδύτωι στολᾶι πυκασθείς, ξιφήρης κρύφιος ἐν πέπλοις· βίον δ’ ἐπαιτῶν εἷρπ’ ἀγύρτης τις λάτρις, ψαφαρόχρουν κάρα πολυπινές τ’ ἔχων· πολλὰ δὲ τὰν βασιλίδ’ ἑστίαν Ἀτρειδᾶν κακῶς ἔβαζε δῆθεν ἐχθρὸς ὢν στρατηλάταις.
ὄλοιτ’ ὄλοιτο πανδίκως, πρὶν ἐπὶ γᾶν Φρυγῶν ποδὸς ἴχνος βαλεῖν.
εἴτ’ οὖν Ὀδυσσέως εἴτε μή, φόβος μ’ ἔχει· Ἕκτωρ γὰρ ἡμῖν τοῖς φύλαξι μέμψεται.
τί λάσκων; δυσοίζων ...
τί δρᾶσαι; τί ταρβεῖς; καθ’ ἡμᾶς περᾶσαι ... τίν’ ἀνδρῶν; οἳ τῆσδε νυκτὸς ἦλθον ἐς Φρυγῶν στρατόν.
ἰὼ ἰώ·δαίμονος τύχα βαρεῖα· φεῦ φεῦ.
ἔα ἔα· σῖγα πᾶς ὕφιζ’· ἴσως γὰρ ἐς βόλον τις ἔρχεται.
ἰὼ ἰώ· συμφορὰ βαρεῖα Θρηικῶν. συμμάχων τις ὁ στένων.
ἰὼ ἰώ· δύστηνος ἐγὼ σύ τ’ ἄναξ Θρηικῶν· ὦ στυγνοτάτην Τροίαν ἐσιδών, οἷόν σε βίου τέλος εἷλεν.
τίς εἶ ποτ’ ἀνδρῶν συμμάχων; κατ’ εὐφρόνην ἀμβλῶπες αὐγαὶ κοὔ σε γιγνώσκω τορῶς.
ποῦ τιν’ ἀνάκτων Τρώων εὕρω; ποῦ δῆθ’ Ἕκτωρ τὸν ὑπασπίδιον κοῖτον ἰαύει; τίνι σημήνω διόπων στρατιᾶς οἷα πεπόνθαμεν, οἷά τις ἡμᾶς δράσας ἀφανῆ φροῦδος, φανερὸν Θρηιξὶν πένθος τολυπεύσας; κακὸν κυρεῖν τι Θρηικίωι στρατεύματι ἔοικεν, οἷα τοῦδε γιγνώσκω κλύων.
ἔρρει στρατιά, πέπτωκεν ἄναξ δολίωι πληγῆι. ἆ ἆ ἆ ἆ, οἵα μ’ ὀδύνη τείρει φονίου τραύματος εἴσω. πῶς ἂν ὀλοίμην; χρῆν γάρ μ’ ἀκλεῶς Ῥῆσόν τε θανεῖν, Τροίαι κέλσαντ’ ἐπίκουρον; τάδ’ οὐκ ἐν αἰνιγμοῖσι σημαίνει κακά· σαφῶς γὰρ αὐδᾶι συμμάχους ὀλωλότας.
κακῶς πέπρακται κἀπὶ τοῖς κακοῖσι πρὸς αἴσχιστα. καίτοι δὶς τόσον κακὸν τόδε· θανεῖν γὰρ εὐκλεῶς μέν, εἰ θανεῖν χρεών, λυπρὸν μὲν οἶμαι τῶι θανόντι—πῶς γὰρ οὔ; — τοῖς ζῶσι δ’ ὄγκος καὶ δόμων εὐδοξία· ἡμεῖς δ’ ἀβούλως κἀκλεῶς ὀλώλαμεν.
ἐπεὶ γὰρ ἡμᾶς ηὔνασ’ Ἑκτόρεια χείρ, ξύνθημα λέξας, ηὕδομεν πεδοστιβεῖ κόπωι δαμέντε, οὐδ’ ἐφρουρεῖτο στρατὸς φυλακαῖσι νυκτέροισιν οὐδ’ ἐν τάξεσιν ἔκειτο τεύχη πλῆκτρά τ’ οὐκ ἐπὶ ζυγοῖς ἵππων καθήρμοσθ’, ὡς ἄναξ ἐπεύθετο κρατοῦντας ὑμᾶς κἀφεδρεύοντας νεῶν πρύμναισι· φαύλως δ’ ηὕδομεν πεπτωκότες.
κἀγὼ μελούσηι καρδίαι λήξας ὕπνου πώλοισι χόρτον, προσδοκῶν ἑωθινὴν ζεύξειν ἐς ἀλκήν, ἀφθόνωι μετρῶ χερί.
λεύσσω δὲ φῶτε περιπολοῦνθ’ ἡμῶν στρατὸν πυκνῆς δι’ ὄρφνης· ὡς δ’ ἐκινήθην ἐγώ, ἐπτηξάτην τε κἀνεχωρείτην πάλιν.
ἤπυσα δ’ αὐτοῖς μὴ πελάζεσθαι στρατῶι, κλῶπας δοκήσας συμμάχων πλάθειν τινάς.
οἱ δ’ οὐδέν· οὐ μὴν οὐδ’ ἐγὼ τὰ πλείονα· ηὗδον δ’ ἀπελθὼν αὖθις ἐς κοίτην πάλιν.
καί μοι καθ’ ὕπνον δόξα τις παρίσταται· ἵππους γὰρ ἃς ἔθρεψα κἀδιφρηλάτουν Ῥήσωι παρεστὼς εἶδον, ὡς ὄναρ δοκῶν, λύκους ἐπεμβεβῶτας ἑδραίαν ῥάχιν· θείνοντε δ’ οὐρᾶι πωλικῆς ῥινοῦ τρίχα ἤλαυνον, αἱ δ’ ἔρρεγκον ἐξ ἀρτηριῶν θυμὸν πνέουσαι κἀνεχαίτιζον φόβωι.
ἐγὼ δ’ ἀμύνων θῆρας ἐξεγείρομαι πώλοισιν· ἔννυχος γὰρ ἐξώρμα φόβος.
κλύω δ’ ἐπάρας κρᾶτα μυχθισμὸν νεκρῶν· θερμὸς δὲ κρουνὸς δεσπότου παρὰ σφαγῆς βάλλει με δυσθνήισκοντος αἵματος νέου.
ὀρθὸς δ’ ἀνάισσω χειρὶ σὺν κενῆι δορός· καί μ’ ἔγχος αὐγάζοντα καὶ θηρώμενον παίει παραστὰς νεῖραν ἐς πλευρὰν ξίφει ἀνὴρ ἀκμάζων· φασγάνου γὰρ ἠισθόμην πληγῆς, βαθεῖαν ἄλοκα τραύματος λαβών.
πίπτω δὲ πρηνής· οἱ δ’ ὄχημα πωλικὸν λαβόντες ἵππων ἵεσαν φυγῆι πόδα.
ἆ ἆ·ὀδύνη με τείρει κοὐκέτ’ ὀρθοῦμαι τάλας.
καὶ ξυμφορὰν μὲν οἶδ’ ὁρῶν, τρόπωι δ’ ὅτωι τεθνᾶσιν οἱ θανόντες οὐκ ἔχω φράσαι οὐδ’ ἐξ ὁποίας χειρός. εἰκάσαι δέ μοι πάρεστι λυπρὰ πρὸς φίλων πεπονθέναι.
ἡνίοχε Θρηικὸς τοῦ κακῶς πεπραγότος, μηδὲν δυσοίζου· πολέμιοι ’δρασαν τάδε.
Ἕκτωρ δὲ καὐτὸς συμφορᾶς πεπυσμένος χωρεῖ· συναλγεῖ δ’, ὡς ἔοικε, σοῖς κακοῖς.
πῶς, ὦ μέγιστα πήματ’ ἐξειργασμένοι, μολόντες ὑμᾶς πολεμίων κατάσκοποι λήθουσιν αἰσχρῶς καὶ κατεσφάγη στρατός, κοὔτ’ εἰσιόντας στρατόπεδ’ ἐξαπώσατε οὔτ’ ἐξιόντας; τῶνδε τίς τείσει δίκην πλὴν σοῦ; σὲ γὰρ δὴ φύλακά φημ’ εἶναι στρατοῦ.
φροῦδοι δ’ ἄπληκτοι, τῆι Φρυγῶν κακανδρίαι πόλλ’ ἐγγελῶντες τῶι στρατηλάτηι τ’ ἐμοί.
εὖ νυν τόδ’ ἴστε—Ζεὺς ὀμώμοται πατήρ— ἤτοι μάραγνά γ’ ἢ καρανιστὴς μόρος μένει σε δρῶντα τοιάδ’, ἢ τὸν Ἕκτορα τὸ μηδὲν εἶναι καὶ κακὸν νομίζετε.
ἰὼ ἰώ, †μέγας ἐμοὶ μέγας ὦ πολίοχον κράτος τότ’ ἄρ’ ἔμολον ὅτε σοι† ἄγγελος ἦλθον ἀμφὶ ναῦς πύρ’ αἴθειν· ἐπεὶ ἄγρυπνον ὄμμ’ ἐν εὐφρόναι οὔτ’ ἐκοίμισ’ οὔτ’ ἔβριξ’, οὐ τὰς Σιμοεντιάδας παγάς· μή μοι κότον, ὦ ἄνα, θῆις· ἀναίτιος γὰρ †ἔγωγε πάντων†.
εἰ δὲ χρόνωι παρὰ καιρὸν ἔργον ἢ λόγον πύθηι, κατά με γᾶς ζῶντα πόρευσον· οὐ παραιτοῦμαι.
τί τοῖσδ’ ἀπειλεῖς βάρβαρός τε βαρβάρου γνώμην ὑφαιρῆι τὴν ἐμήν, πλέκων λόγους; σὺ ταῦτ’ ἔδρασας· οὐδέν’ ἂν δεξαίμεθα οὔθ’ οἱ θανόντες οὔτ’ ἂν οἱ τετρωμένοι ἄλλον· μακροῦ γε δεῖ σε καὶ σοφοῦ λόγου, ὅτωι με πείσεις μὴ φίλους κατακτανεῖν, ἵππων ἐρασθείς, ὧν ἕκατι συμμάχους τοὺς σοὺς φονεύεις, πόλλ’ ἐπισκήπτων μολεῖν.
ἦλθον, τεθνᾶσιν· εὐπρεπέστερον Πάρις ξενίαν κατήισχυν’ ἢ σὺ συμμάχους κτανών.
μὴ γάρ τι λέξηις ὥς τις Ἀργείων μολὼν διώλεσ’ ἡμᾶς· τίς ἂν ὑπερβαλὼν λόχους Τρώων ἐφ’ ἡμᾶς ἦλθεν, ὥστε καὶ λαθεῖν; σὺ πρόσθεν ἡμῶν ἧσο καὶ Φρυγῶν στρατός.
τίς οὖν τέτρωται, τίς τέθνηκε †συμμάχων† τῶν σῶν, μολόντων ὧν σὺ πολεμίων λέγεις; ἡμεῖς δὲ καὶ τετρώμεθ’, οἱ δὲ μειζόνως παθόντες οὐχ ὁρῶσιν ἡλίου φάος.
ἁπλῶς δ’ Ἀχαιῶν οὐδέν’ αἰτιώμεθα.
τίς δ’ ἂν χαμεύνας πολεμίων κατ’ εὐφρόνην Ῥήσου μολὼν ἐξηῦρεν, εἰ μή τις θεῶν ἔφραζε τοῖς κτανοῦσιν; οὐδ’ ἀφιγμένον τὸ πάμπαν ἦισαν· ἀλλὰ μηχαναὶ τάδε.
χρόνον μὲν ἤδη συμμάχοισι χρώμεθα ὁσόνπερ ἐν γῆι τῆιδ’ Ἀχαιικὸς λεώς, κοὐδὲν πρὸς αὐτῶν οἶδα πλημμελὲς κλυών· ἐν σοὶ δ’ ἂν ἀρχοίμεσθα. μή μ’ ἔρως ἕλοι τοιοῦτος ἵππων ὥστ’ ἀποκτείνειν φίλους.
καὶ ταῦτ’ Ὀδυσσεύς· τίς γὰρ ἄλλος ἄν ποτε ἔδρασεν ἢ ’βούλευσεν Ἀργείων ἀνήρ; δέδοικα δ’ αὐτὸν καί τί μου θράσσει φρένας, μὴ καὶ Δόλωνα συντυχὼν κατέκτανεν· χρόνον γὰρ ἤδη φροῦδος ὢν οὐ φαίνεται.
οὐκ οἶδα τοὺς σοὺς οὓς λέγεις Ὀδυσσέας· ἡμεῖς δ’ ὑπ’ ἐχθρῶν οὐδενὸς πεπλήγμεθα.
σὺ δ’ οὖν νόμιζε ταῦτ’, ἐπείπερ σοι δοκεῖ.
ὦ γαῖα πατρίς, πῶς ἂν ἐνθάνοιμί σοι; μὴ θνῆισχ’· ἅλις γὰρ τῶν τεθνηκότων ὄχλος.
ποῖ δὴ τράπωμαι δεσπότου μονούμενος; οἶκός σε κεύθων οὑμὸς ἐξιάσεται.
καὶ πῶς με κηδεύσουσιν αὐθεντῶν χέρες; ὅδ’ αὖ τὸν αὐτὸν μῦθον οὐ λήξει λέγων; ὄλοιθ’ ὁ δράσας· οὐ γὰρ †εἰς σὲ τείνεται† γλῶσσ’, ὡς σὺ κομπεῖς· ἡ Δίκη δ’ ἐπίσταται.
λάζυσθ’· ἄγοντες <δ’> αὐτὸν ἐς δόμους ἐμοὺς οὕτως ὅπως ἂν μὴ ’γκαλῆι πορσύνετε.
ὑμᾶς δ’ ἰόντας τοῖσιν ἐν τείχει χρεὼν Πριάμωι τε καὶ γέρουσι σημῆναι νεκροὺς θάπτειν κελεύθου λεωφόρου πρὸς ἐκτροπάς.
τί ποτ’ εὐτυχίας ἐκ τῆς μεγάλης Τροίαν ἀνάγει πάλιν ἐς πένθη δαίμων ἄλλος, τί φυτεύων; ἔα ἔα· τίς ὑπὲρ κεφαλῆς θεός, ὦ βασιλεῦ, τὸν νεόκμητον νεκρὸν ἐν χειροῖν φοράδην πέμπει; ταρβῶ λεύσσων τόδε πῆμα.
ὁρᾶν πάρεστι, Τρῶες· ἡ γὰρ ἐν σοφοῖς τιμὰς ἔχουσα Μοῦσα συγγόνων μία πάρειμι, παῖδα τόνδ’ ὁρῶσ’ οἰκτρῶς φίλον θανόνθ’ ὑπ’ ἐχθρῶν· ὅν ποθ’ ὁ κτείνας χρόνωι δόλιος Ὀδυσσεὺς ἀξίαν τείσει δίκην.
ἰαλέμωι αὐθιγενεῖ τέκνον σ’ ὀλοφύρομαι, ὦ ματρὸς ἄλγος, οἵαν ἔκελσας ὁδὸν ποτὶ Τροίαν· ἦ δυσδαίμονα καὶ μελέαν ἀπὸ μὲν φαμένας ἐμοῦ πορευθείς, ἀπὸ δ’ ἀντομένου πατρὸς βιαίως.
ὤμοι ἐγὼ σέθεν, ὦ φιλία φιλία κεφαλά, τέκνον, ὤμοι.
ὅσον προσήκει μὴ γένους κοινωνίαν ἔχοντι λύπης τὸν σὸν οἰκτίρω γόνον.
ὄλοιτο μὲν Οἰνεΐδας, ὄλοιτο δὲ Λαρτιάδας, ὅς μ’ ἄπαιδα γέννας ἔθηκεν ἀριστοτόκοιο· ἅ θ’ Ἕλλανα λιποῦσα δόμον Φρυγίων λεχέων ἔπλευσε πλαθεῖσ’, †ὑπ’ Ἰλίωι ὤλεσε† μὲν σ’ ἕκατι Τροίας, φίλτατε, μυριάδας τε πόλεις ἀνδρῶν ἀγαθῶν ἐκένωσεν.
ἦ πολλὰ μὲν ζῶν, πολλὰ δ’ εἰς Ἅιδου μολών, Φιλάμμονος παῖ, τῆς ἐμῆς ἥψω φρενός· ὕβρις γάρ, ἥ σ’ ἔσφηλε, καὶ Μουσῶν ἔρις τεκεῖν μ’ ἔθηκε τόνδε δύστηνον γόνον.
περῶσα γὰρ δὴ ποταμίους διὰ ῥοὰς λέκτροις ἐπλάθην Στρυμόνος φυταλμίοις, ὅτ’ ἤλθομεν γῆς χρυσόβωλον ἐς λέπας Πάγγαιον ὀργάνοισιν ἐξησκημέναι Μοῦσαι μεγίστην εἰς ἔριν μελωιδίας κλεινῶι σοφιστῆι Θρηικὶ κἀτυφλώσαμεν Θάμυριν, ὃς ἡμῶν πόλλ’ ἐδέννασεν τέχνην.
κἀπεί σε τίκτω, συγγόνους αἰδουμένη καὶ παρθενείαν, ἧκ’ ἐς εὐύδρου πατρὸς δίνας· τρέφειν δέ σ’ οὐ βρότειον ἐς χέρα Στρυμὼν δίδωσιν ἀλλὰ πηγαίαις κόραις.
ἔνθ’ ἐκτραφεὶς κάλλιστα παρθένων ὕπο, Θρήικης ἀνάσσων πρῶτος ἦσθ’ ἀνδρῶν, τέκνον.
καί σ’ ἀμφὶ γῆν μὲν πατρίαν φιλαιμάτους ἀλκὰς κορύσσοντ’ οὐκ ἐδείμαινον θανεῖν· Τροίας δ’ ἀπηύδων ἄστυ μὴ κέλσαι ποτέ, εἰδυῖα τὸν σὸν πότμον· ἀλλά σ’ Ἕκτορος πρεσβεύμαθ’ αἵ τε μυρίαι γερουσίαι ἔπεισαν ἐλθεῖν κἀπικουρῆσαι φίλοις.
καὶ τοῦδ’, Ἀθάνα, παντὸς αἰτία μόρου— οὐδὲν δ’ Ὀδυσσεὺς οὐδ’ ὁ Τυδέως τόκος ἔδρασε—δρῶσα μὴ δόκει λεληθέναι.
καίτοι πόλιν σὴν σύγγονοι πρεσβεύομεν Μοῦσαι μάλιστα κἀπιχρώμεθα χθονί, μυστηρίων τε τῶν ἀπορρήτων φανὰς ἔδειξεν Ὀρφεύς, αὐτανέψιος νεκροῦ τοῦδ’ ὃν κατέκτεινας σύ· Μουσαῖόν τε, σὸν σεμνὸν πολίτην κἀπὶ πλεῖστον ἄνδρ’ ἕνα ἐλθόντα, Φοῖβος σύγγονοί τ’ ἠσκήσαμεν.
καὶ τῶνδε μισθὸν παῖδ’ ἔχουσ’ ἐν ἀγκάλαις θρηνῶ· σοφιστὴν δ’ ἄλλον οὐκ ἐπάξομαι.
μάτην ἄρ’ ἡμᾶς Θρήικιος τροχηλάτης ἐδέννασ’, Ἕκτορ, τῶιδε βουλεῦσαι φόνον.
ἤιδη τάδ’· οὐδὲν μάντεων ἔδει φράσαι Ὀδυσσέως τέχναισι τόνδ’ ὀλωλότα.
ἐγὼ δὲ γῆς ἔφεδρον Ἑλλήνων στρατὸν λεύσσων, τί μὴν ἔμελλον οὐ πέμψειν φίλοι κήρυκας, ἐλθεῖν κἀπικουρῆσαι χθονί; ἔπεμψ’· ὀφείλων δ’ ἦλθε συμπονεῖν ἐμοί.
οὐ μὴν θανόντι γ’ οὐδαμῶς συνήδομαι· καὶ νῦν ἕτοιμος τῶιδε καὶ τεῦξαι τάφον καὶ ξυμπυρῶσαι μυρίαν πέπλων χλιδήν· φίλος γὰρ ἐλθὼν δυστυχῶς ἀπέρχεται.
οὐκ εἶσι γαίας ἐς μελάγχιμον πέδον· τοσόνδε νύμφην τὴν ἔνερθ’ αἰτήσομαι, τῆς καρποποιοῦ παῖδα Δήμητρος θεᾶς, ψυχὴν ἀνεῖναι τοῦδ’· ὀφειλέτις δέ μοι τοὺς Ὀρφέως τιμῶσα φαίνεσθαι φίλους.
κἀμοὶ μὲν ὡς θανών τε κοὐ λεύσσων φάος ἔσται τὸ λοιπόν· οὐ γὰρ ἐς ταὐτόν ποτε ἔτ’ εἶσιν οὐδὲ μητρὸς ὄψεται δέμας· κρυπτὸς δ’ ἐν ἄντροις τῆς ὑπαργύρου χθονὸς ἀνθρωποδαίμων κείσεται βλέπων φάος, Βάκχου προφήτης, ὅς γε Παγγαίου πέτραν ὤικησε, σεμνὸς τοῖσιν εἰδόσιν θεός.
ῥᾶιον δὲ πένθος τῆς θαλασσίας θεοῦ οἴσω· θανεῖν γὰρ καὶ τὸν ἐκ κείνης χρεών.
θρήνοις δ’ ἀδελφαὶ πρῶτα μὲν σ’ ὑμνήσομεν, ἔπειτ’ Ἀχιλλέα Θέτιδος ἐν πένθει ποτέ.
οὐ ῥύσεταί νιν Παλλάς, ἥ σ’ ἀπέκτανεν· τοῖον φαρέτρα Λοξίου σώιζει βέλος.
ὦ παιδοποιοὶ συμφοραί, πόνοι βροτῶν· ὡς ὅστις ὑμᾶς μὴ κακῶς λογίζεται ἄπαις διοίσει κοὐ τεκὼν θάψει τέκνα.
οὗτος μὲν ἤδη μητρὶ κηδεύειν μέλει· σὺ δ’, εἴ τι πράσσειν τῶν προκειμένων θέλεις, Ἕκτορ, πάρεστι· φῶς γὰρ ἡμέρας τόδε.
χωρεῖτε, συμμάχους δ’ ὁπλίζεσθαι τάχος ἄνωχθε πληροῦν τ’ αὐχένας ξυνωρίδων.
πανοὺς δ’ ἔχοντας χρὴ μένειν Τυρσηνικῆς σάλπιγγος αὐδήν· ὡς ὑπερβαλὼν τάφρον τείχη τ’ Ἀχαιῶν ναυσὶν αἶθον ἐμβαλεῖν πέποιθα Τρωσί θ’ ἡμέραν ἐλευθέραν ἀκτῖνα τὴν στείχουσαν ἡλίου φέρειν.
πείθου βασιλεῖ· στείχωμεν ὅπλοις κοσμησάμενοι καὶ ξυμμαχίαι τάδε φράζωμεν· τάχα δ’ ἂν νίκην δοίη δαίμων ὁ μεθ’ ἡμῶν.
Ὁ χαλκέοισιν οὐρανὸν νώτοις Ἄτλας θεῶν παλαιὸν οἶκον ἐκτρίβων θεῶν μιᾶς ἔφυσε Μαῖαν, ἣ ’μ’ ἐγείνατο Ἑρμῆν μεγίστωι Ζηνί, δαιμόνων λάτριν.
ἥκω δὲ Δελφῶν τήνδε γῆν, ἵν’ ὀμφαλὸν μέσον καθίζων Φοῖβος ὑμνωιδεῖ βροτοῖς τά τ’ ὄντα καὶ μέλλοντα θεσπίζων ἀεί.
ἔστιν γὰρ οὐκ ἄσημος Ἑλλήνων πόλις, τῆς χρυσολόγχου Παλλάδος κεκλημένη, οὗ παῖδ’ Ἐρεχθέως Φοῖβος ἔζευξεν γάμοις βίαι Κρέουσαν, ἔνθα προσβόρρους πέτρας Παλλάδος ὑπ’ ὄχθωι τῆς Ἀθηναίων χθονὸς Μακρὰς καλοῦσι γῆς ἄνακτες Ἀτθίδος.
ἀγνὼς δὲ πατρί (τῶι θεῶι γὰρ ἦν φίλον) γαστρὸς διήνεγκ’ ὄγκον. ὡς δ’ ἦλθεν χρόνος, τεκοῦσ’ ἐν οἴκοις παῖδ’ ἀπήνεγκεν βρέφος ἐς ταὐτὸν ἄντρον οὗπερ ηὐνάσθη θεῶι Κρέουσα, κἀκτίθησιν ὡς θανούμενον κοίλης ἐν ἀντίπηγος εὐτρόχωι κύκλωι, προγόνων νόμον σώιζουσα τοῦ τε γηγενοῦς Ἐριχθονίου. κείνωι γὰρ ἡ Διὸς κόρη φρουρὼ παραζεύξασα φύλακε σώματος δισσὼ δράκοντε, παρθένοις Ἀγλαυρίσιν δίδωσι σώιζειν· ὅθεν Ἐρεχθείδαις ἐκεῖ νόμος τις ἔστιν ὄφεσιν ἐν χρυσηλάτοις τρέφειν τέκν’. ἀλλ’ ἣν εἶχε παρθένος χλιδὴν τέκνωι προσάψασ’ ἔλιπεν ὡς θανουμένωι.
κἄμ’ ὢν ἀδελφὸς Φοῖβος αἰτεῖται τάδε· Ὦ σύγγον’, ἐλθὼν λαὸν εἰς αὐτόχθονα κλεινῶν Ἀθηνῶν (οἶσθα γὰρ θεᾶς πόλιν) λαβὼν βρέφος νεογνὸν ἐκ κοίλης πέτρας αὐτῶι σὺν ἄγγει σπαργάνοισί θ’ οἷς ἔχει ἔνεγκε Δελφῶν τἀμὰ πρὸς χρηστήρια καὶ θὲς πρὸς αὐταῖς εἰσόδοις δόμων ἐμῶν.
τὰ δ’ ἄλλ’ (ἐμὸς γάρ ἐστιν, ὡς εἰδῆις, ὁ παῖς) ἡμῖν μελήσει. Λοξίαι δ’ ἐγὼ χάριν πράσσων ἀδελφῶι πλεκτὸν ἐξάρας κύτος ἤνεγκα καὶ τὸν παῖδα κρηπίδων ἔπι τίθημι ναοῦ τοῦδ’, ἀναπτύξας κύτος ἑλικτὸν ἀντίπηγος, ὡς ὁρῶιθ’ ὁ παῖς.
κυρεῖ δ’ ἅμ’ ἱππεύοντος ἡλίου κύκλωι προφῆτις ἐσβαίνουσα μαντεῖον θεοῦ· ὄψιν δὲ προσβαλοῦσα παιδὶ νηπίωι ἐθαύμασ’ εἴ τις Δελφίδων τλαίη κόρη λαθραῖον ὠδῖν’ ἐς θεοῦ ῥῖψαι δόμον, ὑπέρ τε θυμέλας διορίσαι πρόθυμος ἦν· οἴκτωι δ’ ἀφῆκεν ὠμότητα, καὶ θεὸς συνεργὸς ἦν τῶι παιδὶ μὴ ’κπεσεῖν δόμων· τρέφει δέ νιν λαβοῦσα, τὸν σπείραντα δὲ οὐκ οἶδε Φοῖβον οὐδὲ μητέρ’ ἧς ἔφυ, ὁ παῖς τε τοὺς τεκόντας οὐκ ἐπίσταται.
νέος μὲν οὖν ὢν ἀμφὶ βωμίους τροφὰς ἠλᾶτ’ ἀθύρων· ὡς δ’ ἀπηνδρώθη δέμας, Δελφοί σφ’ ἔθεντο χρυσοφύλακα τοῦ θεοῦ ταμίαν τε πάντων πιστόν, ἐν δ’ ἀνακτόροις θεοῦ καταζῆι δεῦρ’ ἀεὶ σεμνὸν βίον.
Κρέουσα δ’ ἡ τεκοῦσα τὸν νεανίαν Ξούθωι γαμεῖται συμφορᾶς τοιᾶσδ’ ὕπο· ἦν ταῖς Ἀθήναις τοῖς τε Χαλκωδοντίδαις, οἳ γῆν ἔχουσ’ Εὐβοῖδα, πολέμιος κλύδων· ὃν συμπονήσας καὶ συνεξελὼν δορὶ γάμων Κρεούσης ἀξίωμ’ ἐδέξατο, οὐκ ἐγγενὴς ὤν, Αἰόλου δὲ τοῦ Διὸς γεγὼς Ἀχαιός. χρόνια δὲ σπείρας λέχη ἄτεκνός ἐστι καὶ Κρέουσ’· ὧν οὕνεκα ἥκουσι πρὸς μαντεῖ’ Ἀπόλλωνος τάδε ἔρωτι παίδων. Λοξίας δὲ τὴν τύχην ἐς τοῦτ’ ἐλαύνει, κοὐ λέληθεν, ὡς δοκεῖ· δώσει γὰρ εἰσελθόντι μαντεῖον τόδε Ξούθωι τὸν αὑτοῦ παῖδα καὶ πεφυκέναι κείνου σφε φήσει, μητρὸς ὡς ἐλθὼν δόμους γνωσθῆι Κρεούσηι καὶ γάμοι τε Λοξίου κρυπτοὶ γένωνται παῖς τ’ ἔχηι τὰ πρόσφορα.
Ἴωνα δ’ αὐτόν, κτίστορ’ Ἀσιάδος χθονός, ὄνομα κεκλῆσθαι θήσεται καθ’ Ἑλλάδα.
ἀλλ’ ἐς δαφνώδη γύαλα βήσομαι τάδε, τὸ κρανθὲν ὡς ἂν ἐκμάθω παιδὸς πέρι.
ὁρῶ γὰρ ἐκβαίνοντα Λοξίου γόνον τόνδ’, ὡς πρὸ ναοῦ λαμπρὰ θῆι πυλώματα δάφνης κλάδοισιν. ὄνομα δ’, οὗ μέλλει τυχεῖν, Ἴων’ ἐγώ <νιν> πρῶτος ὀνομάζω θεῶν.
ἅρματα μὲν τάδε λαμπρὰ τεθρίππων· Ἥλιος ἤδη λάμπει κατὰ γῆν, ἄστρα δὲ φεύγει πυρὶ τῶιδ’ αἰθέρος ἐς νύχθ’ ἱεράν· Παρνασιάδες δ’ ἄβατοι κορυφαὶ καταλαμπόμεναι τὴν ἡμερίαν ἁψῖδα βροτοῖσι δέχονται.
σμύρνης δ’ ἀνύδρου καπνὸς εἰς ὀρόφους Φοίβου πέτεται.
θάσσει δὲ γυνὴ τρίποδα ζάθεον Δελφίς, ἀείδουσ’ Ἕλλησι βοάς, ἃς ἂν Ἀπόλλων κελαδήσηι.
ἀλλ’, ὦ Φοίβου Δελφοὶ θέραπες, τὰς Κασταλίας ἀργυροειδεῖς βαίνετε δίνας, καθαραῖς δὲ δρόσοις ἀφυδρανάμενοι στείχετε ναούς· στόμα τ’ εὔφημοι φρουρεῖτ’ ἀγαθόν, φήμας ἀγαθὰς τοῖς ἐθέλουσιν μαντεύεσθαι γλώσσης ἰδίας ἀποφαίνειν.
ἡμεῖς δέ, πόνους οὓς ἐκ παιδὸς μοχθοῦμεν ἀεί, πτόρθοισι δάφνης στέφεσίν θ’ ἱεροῖς ἐσόδους Φοίβου καθαρὰς θήσομεν ὑγραῖς τε πέδον ῥανίσιν νοτερόν· πτηνῶν τ’ ἀγέλας, αἳ βλάπτουσιν σέμν’ ἀναθήματα, τόξοισιν ἐμοῖς φυγάδας θήσομεν· ὡς γὰρ ἀμήτωρ ἀπάτωρ τε γεγὼς τοὺς θρέψαντας Φοίβου ναοὺς θεραπεύω.
ἄγ’, ὦ νεηθαλὲς ὦ καλλίστας προπόλευμα δάφ- νας, ἃ τὰν Φοίβου θυμέλαν σαίρεις ὑπὸ ναοῖς, κάπων ἐξ ἀθανάτων, ἵνα δρόσοι τέγγουσ’ ἱεραί, †τὰν† ἀέναον παγὰν ἐκπροϊεῖσαι, μυρσίνας ἱερὰν φόβαν· ἇι σαίρω δάπεδον θεοῦ παναμέριος ἅμ’ ἁλίου πτέρυγι θοᾶι λατρεύων τὸ κατ’ ἦμαρ.
ὦ Παιὰν ὦ Παιάν, εὐαίων εὐαίων εἴης, ὦ Λατοῦς παῖ.
καλόν γε τὸν πόνον, ὦ Φοῖβε, σοὶ πρὸ δόμων λατρεύ- ω, τιμῶν μαντεῖον ἕδραν· κλεινὸς δ’ ὁ πόνος μοι θεοῖσιν δούλαν χέρ’ ἔχειν, οὐ θνατοῖς ἀλλ’ ἀθανάτοις· εὐφάμους δὲ πόνους μοχθεῖν οὐκ ἀποκάμνω.
Φοῖβός μοι γενέτωρ πατήρ· τὸν βόσκοντα γὰρ εὐλογῶ, τὸν δ’ ὠφέλιμον ἐμοὶ πατέρος ὄνομα λέγω Φοῖβον τὸν κατὰ ναόν.
ὦ Παιὰν ὦ Παιάν, εὐαίων εὐαίων εἴης, ὦ Λατοῦς παῖ.
ἀλλ’ ἐκπαύσω γὰρ μόχθους δάφνας ὁλκοῖς, χρυσέων δ’ ἐκ τευχέων ῥίψω γαίας παγάν, ἃν ἀποχεύονται Κασταλίας δῖναι, νοτερὸν ὕδωρ βάλλων,ὅσιος ἀπ’ εὐνᾶς ὤν.
εἴθ’ οὕτως αἰεὶ Φοίβωι λατρεύων μὴ παυσαίμαν, ἢ παυσαίμαν ἀγαθᾶι μοίραι.
ἔα ἔα·φοιτῶσ’ ἤδη λείπουσίν τε πτανοὶ Παρνασοῦ κοίτας.
αὐδῶ μὴ χρίμπτειν θριγκοῖς μηδ’ ἐς χρυσήρεις οἴκους.
μάρψω σ’ αὖ τόξοις, ὦ Ζηνὸς κῆρυξ, ὀρνίθων γαμφηλαῖς ἰσχὺν νικῶν.
ὅδε πρὸς θυμέλας ἄλλος ἐρέσσει κύκνος· οὐκ ἄλλαι φοινικοφαῆ πόδα κινήσεις; οὐδέν σ’ ἁ φόρμιγξ ἁ Φοίβου σύμμολπος τόξων ῥύσαιτ’ ἄν.
πάραγε πτέρυγας· λίμνας ἐπίβα τᾶς Δηλιάδος· αἰάξεις, εἰ μὴ πείσηι, τὰς καλλιφθόγγους ὠιδάς.
ἔα ἔα·τίς ὅδ’ ὀρνίθων καινὸς προσέβα; μῶν ὑπὸ θριγκοὺς εὐναίας καρφυρὰς θήσων τέκνοις; ψαλμοί σ’ εἴρξουσιν τόξων.
οὐ πείσηι; χωρῶν δίνας τὰς Ἀλφειοῦ παιδούργει ἢ νάπος Ἴσθμιον, ὡς ἀναθήματα μὴ βλάπτηται ναοί θ’ οἱ Φοίβου <        > κτείνειν δ’ ὑμᾶς αἰδοῦμαι τοὺς θεῶν ἀγγέλλοντας φήμας θνατοῖς· οἷς δ’ ἔγκειμαι μόχθοις Φοίβωι δουλεύσω κοὐ λήξω τοὺς βόσκοντας θεραπεύων.
<—>οὐκ ἐν ταῖς ζαθέαις Ἀθά- ναις εὐκίονες ἦσαν αὐ- λαὶ θεῶν μόνον οὐδ’ ἀγυι- άτιδες θεραπεῖαι·ἀλλὰ καὶ παρὰ Λοξίαι τῶι Λατοῦς διδύμων προσώ- πων καλλιβλέφαρον φῶς.
ἰδού, τᾶιδ’ ἄθρησον· Λερναῖον ὕδραν ἐναίρει χρυσέαις ἅρπαις ὁ Διὸς παῖς· φίλα, πρόσιδ’ ὄσσοις.
ὁρῶ. καὶ πέλας ἄλλος αὐ- τοῦ πανὸν πυρίφλεκτον αἴ- ρει τις· ἆρ’ ὃς ἐμαῖσι μυ- θεύεται παρὰ πήναις, ἀσπιστὰς Ἰόλαος, ὃς κοινοὺς αἰρόμενος πόνους Δίωι παιδὶ συναντλεῖ; < >καὶ μὰν τόνδ’ ἄθρησον πτεροῦντος ἔφεδρον ἵππου· τὰν πῦρ πνέουσαν ἐναίρει τρισώματον ἀλκάν.
πάνται τοι βλέφαρον διώ- κω. σκέψαι κλόνον ἐν τείχες- σι λαΐνοισι Γιγάντων.
†ὧδε δερκόμεσθ’, ὦ φίλαι.† λεύσσεις οὖν ἐπ’ Ἐγκελάδωι γοργωπὸν πάλλουσαν ἴτυν ...; λεύσσω Παλλάδ’, ἐμὰν θεόν.
τί γάρ; κεραυνὸν ἀμφίπυρονὄβριμον ἐν Διὸς ἑκηβόλοισι χερσίν; ὁρῶ· τὸν δάιον Μίμαντα πυρὶ καταιθαλοῖ.
καὶ Βρόμιος ἄλλον ἀπολέμοι- σι κισσίνοισι βάκτροις ἐναίρει Γᾶς τέκνων ὁ Βακχεύς.
σέ τοι, τὸν παρὰ ναὸν αὐ- δῶ· θέμις γυάλων ὑπερ- βῆναι λευκῶι ποδί γ’ <οὐδόν>; οὐ θέμις, ὦ ξέναι.
†οὐδ’ ἂν ἐκ σέθεν ἂν πυθοίμαν αὐδάν;† τίνα τήνδε θέλεις; ἆρ’ ὄντως μέσον ὀμφαλὸνγᾶς Φοίβου κατέχει δόμος; στέμμασί γ’ ἐνδυτόν, ἀμφὶ δὲ Γοργόνες.
οὕτω καὶ φάτις αὐδᾶι.
εἰ μὲν ἐθύσατε πελανὸν πρὸ δόμων καί τι πυθέσθαι χρήιζετε Φοίβου, πάριτ’ ἐς θυμέλας· ἐπὶ δ’ ἀσφάκτοις μήλοισι δόμων μὴ πάριτ’ ἐς μυχόν.
ἔχω μαθοῦσα· θεοῦ δὲ νόμονοὐ παραβαίνομεν, ἃ δ’ ἐκτὸς ὄμμα τέρψει.
πάντα θεᾶσθ’, ὅτι καὶ θέμις, ὄμμασι.
μεθεῖσαν δεσπόται με θεοῦ γύαλα τάδ’ εἰσιδεῖν. δμωαὶ δὲ τίνων κλήιζεσθε δόμων; Παλλάδι σύνοικα τρόφιμα μέλα- θρα τῶν ἐμῶν τυράννων·παρούσας δ’ ἀμφὶ τᾶσδ’ ἐρωτᾶις.
<                                 > γενναιότης σοι καὶ τρόπων τεκμήριον τὸ σχῆμ’ ἔχεις τόδ’, ἥτις εἶ ποτ’, ὦ γύναι.
γνοίη δ’ ἂν ὡς τὰ πολλά γ’ ἀνθρώπου πέρι τὸ σχῆμ’ ἰδών τις εἰ πέφυκεν εὐγενής.
ἔα·ἀλλ’ ἐξέπληξάς μ’, ὄμμα συγκλήισασα σὸν δακρύοις θ’ ὑγράνασ’ εὐγενῆ παρηίδα, ὡς εἶδες ἁγνὰ Λοξίου χρηστήρια.
τί ποτε μερίμνης ἐς τόδ’ ἦλθες, ὦ γύναι; οὗ πάντες ἄλλοι γύαλα λεύσσοντες θεοῦ χαίρουσιν, ἐνταῦθ’ ὄμμα σὸν δακρυρροεῖ; ὦ ξένε, τὸ μὲν σὸν οὐκ ἀπαιδεύτως ἔχει ἐς θαύματ’ ἐλθεῖν δακρύων ἐμῶν πέρι· ἐγὼ δ’ ἰδοῦσα τούσδ’ Ἀπόλλωνος δόμους μνήμην παλαιὰν ἀνεμετρησάμην τινά· ἐκεῖσε τὸν νοῦν ἔσχον ἐνθάδ’ οὖσά περ.
ὦ τλήμονες γυναῖκες· ὦ τολμήματα θεῶν. τί δῆτα; ποῖ δίκην ἀνοίσομεν.
εἰ τῶν κρατούντων ἀδικίαις ὀλούμεθα; τί χρῆμ’ ἀνερμήνευτα δυσθυμῆι, γύναι; οὐδέν· μεθῆκα τόξα· τἀπὶ τῶιδε δὲ ἐγώ τε σιγῶ καὶ σὺ μὴ φρόντιζ’ ἔτι.
τίς δ’ εἶ; πόθεν γῆς ἦλθες; ἐκ ποίας πάτρας πέφυκας; ὄνομα τί σε καλεῖν ἡμᾶς χρεών; Κρέουσα μέν μοι τοὔνομ’, ἐκ δ’ Ἐρεχθέως πέφυκα, πατρὶς γῆ δ’ Ἀθηναίων πόλις.
ὦ κλεινὸν οἰκοῦσ’ ἄστυ γενναίων τ’ ἄπο τραφεῖσα πατέρων, ὥς σε θαυμάζω, γύναι.
τοσαῦτα κεὐτυχοῦμεν, ὦ ξέν’, οὐ πέρα.
πρὸς θεῶν, ἀληθῶς, ὡς μεμύθευται βροτοῖς τί χρῆμ’ ἐρωτᾶις, ὦ ξέν’, ἐκμαθεῖν θέλων; ἐκ γῆς πατρός σου πρόγονος ἔβλαστεν πατήρ; Ἐριχθόνιός γε· τὸ δὲ γένος μ’ οὐκ ὠφελεῖ.
ἦ καί σφ’ Ἀθάνα γῆθεν ἐξανείλετο; ἐς παρθένους γε χεῖρας, οὐ τεκοῦσά νιν.
δίδωσι δ’, ὥσπερ ἐν γραφῆι νομίζεται Κέκροπός γε σώιζειν παισὶν οὐχ ὁρώμενον.
ἤκουσα λῦσαι παρθένους τεῦχος θεᾶς.
τοιγὰρ θανοῦσαι σκόπελον ἥιμαξαν πέτρας.
εἶἑν·τί δαὶ τόδ’; ἆρ’ ἀληθὲς ἢ μάτην λόγος; τί χρῆμ’ ἐρωτᾶις; καὶ γὰρ οὐ κάμνω σχολῆι.
πατὴρ Ἐρεχθεὺς σὰς ἔθυσε συγγόνους; ἔτλη πρὸ γαίας σφάγια παρθένους κτανεῖν.
σὺ δ’ ἐξεσώθης πῶς κασιγνήτων μόνη; βρέφος νεογνὸν μητρὸς ἦν ἐν ἀγκάλαις.
πατέρα δ’ ἀληθῶς χάσμα σὸν κρύπτει χθονός; πληγαὶ τριαίνης ποντίου σφ’ ἀπώλεσαν.
Μακραὶ δὲ χῶρός ἐστ’ ἐκεῖ κεκλημένος; τί δ’ ἱστορεῖς τόδ’; ὥς μ’ ἀνέμνησάς τινος.
τιμᾶι σφε †Πύθιος† ἀστραπαί τε Πύθιαι.
†τιμᾶ τιμᾶ†· ὡς μήποτ’ ὤφελόν σφ’ ἰδεῖν.
τί δέ; στυγεῖς σὺ τοῦ θεοῦ τὰ φίλτατα; οὐδέν· ξύνοιδ’ ἄντροισιν αἰσχύνην τινά.
πόσις δὲ τίς σ’ ἔγημ’ Ἀθηναίων, γύναι; οὐκ ἀστὸς ἀλλ’ ἐπακτὸς ἐξ ἄλλης χθονός.
τίς; εὐγενῆ νιν δεῖ πεφυκέναι τινά.
Ξοῦθος, πεφυκὼς Αἰόλου Διός τ’ ἄπο.
καὶ πῶς ξένος σ’ ὢν ἔσχεν οὖσαν ἐγγενῆ; Εὔβοι’ Ἀθήναις ἔστι τις γείτων πόλις.
ὅροις ὑγροῖσιν, ὡς λέγουσ’, ὡρισμένη.
ταύτην ἔπερσε Κεκροπίδαις κοινῶι δορί.
ἐπίκουρος ἐλθών; κἆιτα σὸν γαμεῖ λέχος; φερνάς γε πολέμου καὶ δορὸς λαβὼν γέρας.
σὺν ἀνδρὶ δ’ ἥκεις ἢ μόνη χρηστήρια; σὺν ἀνδρί· σηκοῖς δ’ ὑστερεῖ Τροφωνίου.
πότερα θεατὴς ἢ χάριν μαντευμάτων; κείνου τε Φοίβου θ’ ἓν θέλων μαθεῖν ἔπος.
καρποῦ δ’ ὕπερ γῆς ἥκετ’ ἢ παίδων πέρι; ἄπαιδές ἐσμεν, χρόνι’ ἔχοντ’ εὐνήματα.
οὐδ’ ἔτεκες οὐδὲν πώποτ’ ἀλλ’ ἄτεκνος εἶ; ὁ Φοῖβος οἶδε τὴν ἐμὴν ἀπαιδίαν.
ὦ τλῆμον, ὡς τἄλλ’ εὐτυχοῦσ’ οὐκ εὐτυχεῖς.
σὺ δ’ εἶ τίς; ὥς σου τὴν τεκοῦσαν ὤλβισα.
τοῦ θεοῦ καλοῦμαι δοῦλος, εἰμί τ’, ὦ γύναι.
ἀνάθημα πόλεως ἤ τινος πραθεὶς ὕπο; οὐκ οἶδα πλὴν ἕν· Λοξίου κεκλήμεθα.
ἡμεῖς σ’ ἄρ’ αὖθις, ὦ ξέν’, ἀντοικτίρομεν.
ὡς μὴ εἰδόθ’ ἥτις μ’ ἔτεκεν ἐξ ὅτου τ’ ἔφυν.
ναοῖσι δ’ οἰκεῖς τοισίδ’ ἢ κατὰ στέγας; ἅπαν θεοῦ μοι δῶμ’, ἵν’ ἂν λάβηι μ’ ὕπνος.
παῖς δ’ ὢν ἀφίκου ναὸν ἢ νεανίας; βρέφος λέγουσιν οἱ δοκοῦντες εἰδέναι.
καὶ τίς γάλακτί σ’ ἐξέθρεψε Δελφίδων; οὐπώποτ’ ἔγνων μαστόν· ἣ δ’ ἔθρεψέ με τίς, ὦ ταλαίπωρ’; ὡς νοσοῦσ’ ηὗρον νόσους.
Φοίβου προφῆτιν μητέρ’ ὣς νομίζομεν.
ἐς δ’ ἄνδρ’ ἀφίκου τίνα τροφὴν κεκτημένος; βωμοί μ’ ἔφερβον οὑπιών τ’ ἀεὶ ξένος.
ἔχεις δὲ βίοτον· εὖ γὰρ ἤσκησαι πέπλοις.
τοῖς τοῦ θεοῦ κοσμούμεθ’ ὧι δουλεύομεν.
οὐδ’ ἦιξας εἰς ἔρευναν ἐξευρεῖν γονάς; ἔχω γὰρ οὐδέν, ὦ γύναι, τεκμήριον.
τάλαινά σ’ ἡ τεκοῦσ’ ἄρ’, ἥτις ἦν ποτε.
ἀδίκημά του γυναικὸς ἐγενόμην ἴσως.
φεῦ·πέπονθέ τις σῆι μητρὶ ταὔτ’ ἄλλη γυνή.
τίς; εἰ πόνου μοι ξυλλάβοι, χαίροιμεν ἄν.
ἧς οὕνεκ’ ἦλθον δεῦρο πρὶν πόσιν μολεῖν.
ποῖόν τι χρήιζουσ’; ὡς ὑπουργήσω, γύναι.
μάντευμα κρυπτὸν δεομένη Φοίβου μαθεῖν.
λέγοις ἄν· ἡμεῖς τἄλλα προξενήσομεν.
ἄκουε δὴ τὸν μῦθον· ἀλλ’ αἰδούμεθα.
οὔ τἄρα πράξεις οὐδέν· ἀργὸς ἡ θεός.
Φοίβωι μιγῆναί φησί τις φίλων ἐμῶν.
Φοίβωι γυνὴ γεγῶσα; μὴ λέγ’, ὦ ξένη.
καὶ παῖδά γ’ ἔτεκε τῶι θεῶι λάθραι πατρός.
οὐκ ἔστιν· ἀνδρὸς ἀδικίαν αἰσχύνεται.
οὔ φησιν αὐτή· καὶ πέπονθεν ἄθλια.
τί χρῆμα δράσασ’, εἰ θεῶι συνεζύγη; τὸν παῖδ’ ὃν ἔτεκεν ἐξέθηκε δωμάτων.
ὁ δ’ ἐκτεθεὶς παῖς ποῦ ’στιν; εἰσορᾶι φάος; οὐκ οἶδεν οὐδείς· ταῦτα καὶ μαντεύομαι.
εἰ δ’ οὐκέτ’ ἔστι, τίνι τρόπωι διεφθάρη; θῆράς σφε τὸν δύστηνον ἐλπίζει κτανεῖν.
ποίωι τόδ’ ἔγνω χρωμένη τεκμηρίωι; ἐλθοῦσ’ ἵν’ αὐτὸν ἐξέθηκ’ οὐχ ηὗρ’ ἔτι.
ἦν δὲ σταλαγμὸς ἐν στίβωι τις αἵματος; οὔ φησι· καίτοι πόλλ’ ἐπεστράφη πέδον.
χρόνος δὲ τίς τῶι παιδὶ διαπεπραγμένωι; σοὶ ταὐτὸν ἥβης, εἴπερ ἦν, εἶχ’ ἂν μέτρον.
τί δ’ εἰ λάθραι νιν Φοῖβος ἐκτρέφει λαβών; τὰ κοινὰ χαίρων οὐ δίκαια δρᾶι μόνος.
ἀδικεῖ νυν ὁ θεός, ἡ τεκοῦσα δ’ ἀθλία.
οὔκουν ἔτ’ ἄλλον <γ’> ὕστερον τίκτει γόνον.
οἴμοι· προσωιδὸς ἡ τύχη τὠμῶι πάθει.
καὶ σ’, ὦ ξέν’, οἶμαι μητέρ’ ἀθλίαν ποθεῖν.
ἆ μή μ’ ἐπ’ οἶκτον ἔξαγ’ οὗ ’λελήσμεθα.
σιγῶ· πέραινε δ’ ὧν σ’ ἀνιστορῶ πέρι.
οἶσθ’ οὖν ὃ κάμνει τοῦ λόγου μάλιστά σοι; τί δ’ οὐκ ἐκείνηι τῆι ταλαιπώρωι νοσεῖ; πῶς ὁ θεὸς ὃ λαθεῖν βούλεται μαντεύσεται; εἴπερ καθίζει τρίποδα κοινὸν Ἑλλάδος.
αἰσχύνεται τὸ πρᾶγμα· μὴ ’ξέλεγχέ νιν.
ἀλγύνεται δέ γ’ ἡ παθοῦσα τῆι τύχηι.
οὐκ ἔστιν ὅστις σοι προφητεύσει τάδε.
ἐν τοῖς γὰρ αὑτοῦ δώμασιν κακὸς φανεὶς Φοῖβος δικαίως τὸν θεμιστεύοντά σοι δράσειεν ἄν τι πῆμ’. ἀπαλλάσσου, γύναι· τῶι γὰρ θεῶι τἀναντί’ οὐ μαντευτέον.
[ἐς γὰρ τοσοῦτον ἀμαθίας ἔλθοιμεν ἄν, εἰ τοὺς θεοὺς ἄκοντας ἐκπονήσομεν φράζειν ἃ μὴ θέλουσιν, ἢ προβωμίοις σφαγαῖσι μήλων ἢ δι’ οἰωνῶν πτεροῖς.] ἃν γὰρ βίαι σπεύδωμεν ἀκόντων θεῶν, ἀνόνητα κεκτήμεσθα τἀγάθ’, ὦ γύναι· ἃ δ’ ἂν διδῶσ’ ἑκόντες, ὠφελούμεθα.
πολλαί γε πολλοῖς εἰσι συμφοραὶ βροτῶν, μορφαὶ δὲ διαφέρουσιν· ἕνα δ’ ἂν εὐτυχῆ μόλις ποτ’ ἐξεύροι τις ἀνθρώπων βίον.
ὦ Φοῖβε, κἀκεῖ κἀνθάδ’ οὐ δίκαιος εἶ ἐς τὴν ἀποῦσαν, ἧς πάρεισιν οἱ λόγοι· ὅς γ’ οὔτ’ ἔσωσας τὸν σὸν ὃν σῶσαί σ’ ἐχρῆν οὔθ’ ἱστορούσηι μητρὶ μάντις ὢν ἐρεῖς, ὡς, εἰ μὲν οὐκέτ’ ἔστιν, ὀγκωθῆι τάφωι, εἰ δ’ ἔστιν, ἔλθηι μητρὸς εἰς ὄψιν ποτέ.
†ἀλλ’ ἐᾶν χρὴ τάδ’†, εἰ πρὸς τοῦ θεοῦ κωλυόμεσθα μὴ μαθεῖν ἃ βούλομαι.
ἀλλ’, ὦ ξέν’, εἰσορῶ γὰρ εὐγενῆ πόσιν Ξοῦθον πέλας δὴ τόνδε, τὰς Τροφωνίου λιπόντα θαλάμας, τοὺς λελεγμένους λόγους σίγα πρὸς ἄνδρα, μή τιν’ αἰσχύνην λάβω διακονοῦσα κρυπτά, καὶ προβῆι λόγος οὐχ ἧιπερ ἡμεῖς αὐτὸν ἐξειλίσσομεν.
τὰ γὰρ γυναικῶν δυσχερῆ πρὸς ἄρσενας, κἀν ταῖς κακαῖσιν ἁγαθαὶ μεμειγμέναι μισούμεθ’· οὕτω δυστυχεῖς πεφύκαμεν.
πρῶτον μὲν <ὁ> θεὸς τῶν ἐμῶν προσφθεγμάτων λαβὼν ἀπαρχὰς χαιρέτω, σύ τ’, ὦ γύναι.
μῶν χρόνιος ἐλθών σ’ ἐξέπληξ’ ὀρρωδίαι; οὐδέν γ’· ἀφίγμην δ’ ἐς μέριμναν. ἀλλά μοι λέξον, τί θέσπισμ’ ἐκ Τροφωνίου φέρεις, παίδων ὅπως νῶιν σπέρμα συγκραθήσεται; οὐκ ἠξίωσε τοῦ θεοῦ προλαμβάνειν μαντεύμαθ’· ἓν δ’ οὖν εἶπεν· οὐκ ἄπαιδά με πρὸς οἶκον ἥξειν οὐδὲ σ’ ἐκ χρηστηρίων.
ὦ πότνια Φοίβου μῆτερ, εἰ γὰρ αἰσίως ἔλθοιμεν, ἅ τε νῶιν συμβόλαια πρόσθεν ἦν ἐς παῖδα τὸν σὸν μεταπέσοι βελτίονα.
ἔσται τάδ’· ἀλλὰ τίς προφητεύει θεοῦ; ἡμεῖς τά γ’ ἔξω, τῶν ἔσω δ’ ἄλλοις μέλει, οἳ πλησίον θάσσουσι τρίποδος, <ὦ> ξένε, Δελφῶν ἀριστῆς, οὓς ἐκλήρωσεν πάλος.
καλῶς· ἔχω δὴ πάνθ’ ὅσων ἐχρήιζομεν.
στείχοιμ’ ἂν εἴσω· καὶ γάρ, ὡς ἐγὼ κλύω, χρηστήριον πέπτωκε τοῖς ἐπήλυσιν κοινὸν πρὸ ναοῦ· βούλομαι δ’ ἐν ἡμέραι τῆιδ’ (αἰσία γάρ) θεοῦ λαβεῖν μαντεύματα.
σὺ δ’ ἀμφὶ βωμούς, ὦ γύναι, δαφνηφόρους λαβοῦσα κλῶνας, εὐτέκνους εὔχου θεοῖς χρησμούς μ’ ἐνεγκεῖν ἐξ Ἀπόλλωνος δόμων.
ἔσται τάδ’, ἔσται. Λοξίας δ’, ἐὰν θέληι νῦν ἀλλὰ τὰς πρὶν ἀναλαβεῖν ἁμαρτίας, ἅπας μὲν οὐ γένοιτ’ ἂν εἰς ἡμᾶς φίλος, ὅσον δὲ χρήιζει (θεὸς γάρ ἐστι) δέξομαι.
τί ποτε λόγοισιν ἡ ξένη πρὸς τὸν θεὸν κρυπτοῖσιν αἰεὶ λοιδοροῦσ’ αἰνίσσεται; ἤτοι φιλοῦσά γ’ ἧς ὕπερ μαντεύεται, ἢ καί τι σιγῶσ’ ὧν σιωπᾶσθαι χρεών; ἀτὰρ θυγατρὸς τῆς Ἐρεχθέως τί μοι μέλει; προσήκει γ’ οὐδέν. ἀλλὰ χρυσέαις πρόχοισιν ἐλθὼν εἰς ἀπορραντήρια δρόσον καθήσω. νουθετητέος δέ μοι Φοῖβος, τί πάσχει· παρθένους βίαι γαμῶν προδίδωσι; παῖδας ἐκτεκνούμενος λάθραι θνήισκοντας ἀμελεῖ; μὴ σύ γ’· ἀλλ’, ἐπεὶ κρατεῖς, ἀρετὰς δίωκε. καὶ γὰρ ὅστις ἂν βροτῶν κακὸς πεφύκηι, ζημιοῦσιν οἱ θεοί.
πῶς οὖν δίκαιον τοὺς νόμους ὑμᾶς βροτοῖς γράψαντας αὐτοὺς ἀνομίαν ὀφλισκάνειν; εἰ δ’ (οὐ γὰρ ἔσται, τῶι λόγωι δὲ χρήσομαι) δίκας βιαίων δώσετ’ ἀνθρώποις γάμων σὺ καὶ Ποσειδῶν Ζεύς θ’ ὃς οὐρανοῦ κρατεῖ, ναοὺς τίνοντες ἀδικίας κενώσετε.
τὰς ἡδονὰς γὰρ τῆς προμηθίας πέρα σπεύδοντες ἀδικεῖτ’. οὐκέτ’ ἀνθρώπους κακοὺς λέγειν δίκαιον, εἰ τὰ τῶν θεῶν καλὰ μιμούμεθ’, ἀλλὰ τοὺς διδάσκοντας τάδε.
σὲ τὰν ὠδίνων λοχιᾶν ἀνειλείθυιαν, ἐμὰν Ἀθάναν, ἱκετεύω, Προμηθεῖ Τιτᾶνι λοχευ- θεῖσαν κατ’ ἀκροτάτας κορυφᾶς Διός, ὦ †μάκαιρα† Νίκα, μόλε Πύθιον οἶκον, Ὀλύμπου χρυσέων θαλάμων πταμένα πρὸς ἀγυιάς, Φοιβήιος ἔνθα γᾶς μεσόμφαλος ἑστία παρὰ χορευομένωι τρίποδι μαντεύματα κραίνει, σὺ καὶ παῖς ἁ Λατογενής, δύο θεαὶ δύο παρθένοι, κασίγνηται †σεμναὶ Φοίβου†.
ἱκετεύσατε δ’, ὦ κόραι, τὸ παλαιὸν Ἐρεχθέως γένος εὐτεκνίας χρονίου καθαροῖς μαντεύμασι κῦρσαι.
ὑπερβαλλούσας γὰρ ἔχει θνατοῖς εὐδαιμονίας ἀκίνητον ἀφορμάν, τέκνων οἷς ἂν καρποφόροι λάμπωσιν ἐν θαλάμοις πατρίοισι νεάνιδες ἧβαι, διαδέκτορα πλοῦτον ὡς ἕξοντες ἐκ πατέρων ἑτέροις ἐπὶ τέκνοις.
ἄλκαρ τε γὰρ ἐν κακοῖς σύν τ’ εὐτυχίαις φίλον δορί τε γᾶι πατρίαι φέρει σωτήριον ἀλκάν.
ἐμοὶ μὲν πλούτου τε πάρος βασιλικῶν τ’ εἶεν θαλάμων †τροφαὶ κήδειοι κεδνῶν γε τέκνων†.
τὸν ἄπαιδα δ’ ἀποστυγῶ βίον, ὧι τε δοκεῖ ψέγω· μετὰ δὲ κτεάνων μετρίων βιοτᾶς εὔπαιδος ἐχοίμαν.
ὦ Πανὸς θακήματα καὶ παραυλίζουσα πέτρα μυχώδεσι Μακραῖς, ἵνα χοροὺς στείβουσι ποδοῖν Ἀγλαύρου κόραι τρίγονοι στάδια χλοερὰ πρὸ Παλλάδος ναῶν συρίγγων ὑπ’ αἰόλας ἰαχᾶς †ὕμνων† ὅτ’ ἀναλίοις συρίζεις, ὦ Πάν, τοῖσι σοῖς ἐν ἄντροις, ἵνα τεκοῦσά τιςπαρθένος μελέα βρέφος Φοίβωι πτανοῖς ἐξόρισεν θοίναν θηρσί τε φονίαν δαῖτα, πικρῶν γάμων ὕβριν.
οὔτ’ ἐπὶ κερκίσιν οὔτε λόγων φάτιν ἄιον εὐτυχίας μετέχειν θεόθεν τέκνα θνατοῖς.
πρόσπολοι γυναῖκες, αἳ τῶνδ’ ἀμφὶ κρηπῖδας δόμων θυοδόκων φρούρημ’ ἔχουσαι δεσπότιν φυλάσσετε, ἐκλέλοιπ’ ἤδη τὸν ἱερὸν τρίποδα καὶ χρηστήριον Ξοῦθος ἢ μίμνει κατ’ οἶκον ἱστορῶν ἀπαιδίαν; ἐν δόμοις ἔστ’, ὦ ξέν’· οὔπω δῶμ’ ὑπερβαίνει τόδε.
ὡς δ’ ἐπ’ ἐξόδοισιν ὄντος, τῶνδ’ ἀκούομεν πυλῶν δοῦπον, ἐξιόντα τ’ ἤδη δεσπότην ὁρᾶν πάρα.
ὦ τέκνον, χαῖρ’· ἡ γὰρ ἀρχὴ τοῦ λόγου πρέπουσά μοι.
χαίρομεν· σὺ δ’ εὖ φρόνει γε, καὶ δύ’ ὄντ’ εὖ πράξομεν.
δὸς χερὸς φίλημά μοι σῆς σώματός τ’ ἀμφιπτυχάς.
εὖ φρονεῖς μέν; ἤ σ’ ἔμηνεν θεοῦ τις, ὦ ξένε, βλάβη; οὐ φρονῶ, τὰ φίλταθ’ εὑρὼν εἰ φιλεῖν ἐφίεμαι; παῦε, μὴ ψαύσας τὰ τοῦ θεοῦ στέμματα ῥήξηις χερί.
ἅψομαι· κοὐ ῥυσιάζω, τἀμὰ δ’ εὑρίσκω φίλα.
οὐκ ἀπαλλάξηι, πρὶν εἴσω τόξα πλευμόνων λαβεῖν; ὡς τί δὴ φεύγεις με σαυτοῦ γνωρίσαι τὰ φίλτατα; οὐ φιλῶ φρενοῦν ἀμούσους καὶ μεμηνότας ξένους.
κτεῖνε καὶ πίμπρη· πατρὸς γάρ, ἢν κτάνηις, ἔσηι φονεύς.
ποῦ δέ μοι πατὴρ σύ; ταῦτ’ οὖν οὐ γέλως κλύειν ἐμοί; οὔ· τρέχων ὁ μῦθος ἄν σοι τἀμὰ σημήνειεν ἄν.
καὶ τί μοι λέξεις; πατὴρ σός εἰμι καὶ σὺ παῖςἐμός.
τίς λέγει τάδ’; ὅς σ’ ἔθρεψεν ὄντα Λοξίας ἐμόν.
μαρτυρεῖς σαυτῶι. τὰ τοῦ θεοῦ γ’ ἐκμαθὼν χρηστήρια.
ἐσφάλης αἴνιγμ’ ἀκούσας. οὐκ ἄρ’ ὄρθ’ ἀκούομεν.
ὁ δὲ λόγος τίς ἐστι Φοίβου; τὸν συναντήσαντά μοι τίνα συνάντησιν; δόμων τῶνδ’ ἐξιόντι τοῦ θεοῦ συμφορᾶς τίνος κυρῆσαι; παῖδ’ ἐμὸν πεφυκέναι.
σὸν γεγῶτ’ ἢ δῶρον ἄλλων; δῶρον, ὄντα δ’ ἐξ ἐμοῦ.
πρῶτα δῆτ’ ἐμοὶ ξυνάπτεις πόδα σόν; οὐκ ἄλλωιτέκνον.
ἡ τύχη πόθεν ποθ’ ἥκει; δύο μίαν θαυμάζομεν.
ἐκ τίνος δέ σοι πέφυκα μητρός; οὐκ ἔχω φράσαι.
οὐδὲ Φοῖβος εἶπε; τερφθεὶς τοῦτο, κεῖν’ οὐκ ἠρόμην.
γῆς ἄρ’ ἐκπέφυκα μητρός; οὐ πέδον τίκτει τέκνα.
πῶς ἂν οὖν εἴην σός; οὐκ οἶδ’, ἀναφέρω δ’ ἐς τὸν θεόν.
φέρε λόγων ἁψώμεθ’ ἄλλων. τοῦτ’ ἄμεινον, ὦ τέκνον.
ἦλθες ἐς νόθον τι λέκτρον; μωρίαι γε τοῦ νέου.
πρὶν κόρην λαβεῖν Ἐρεχθέως; οὐ γὰρ ὕστερόν γέ πω.
ἆρα δῆτ’ ἐκεῖ μ’ ἔφυσας; τῶι χρόνωι γε συντρέχει.
κἆιτα πῶς ἀφικόμεσθα δεῦρο τοῦτ’ ἀμηχανῶ.
διὰ μακρᾶς ἐλθὼν κελεύθου; τοῦτο κἄμ’ ἀπαιολᾶι.
Πυθίαν δ’ ἦλθες πέτραν πρίν; ἐς φανάς γε Βακχίου.
προξένων δ’ ἔν του κατέσχες; ὅς με Δελφίσιν κόραις ἐθιάσευσ’, ἢ πῶς τάδ’ αὐδᾶις; Μαινάσιν γε Βακχίου.
ἔμφρον’ ἢ κάτοινον ὄντα; Βακχίου πρὸς ἡδοναῖς.
τοῦτ’ ἐκεῖν’· ἵν’ ἐσπάρημεν ὁ πότμος ἐξηῦρεν, τέκνον.
πῶς δ’ ἀφικόμεσθα ναούς; ἔκβολον κόρης ἴσως.
ἐκπεφεύγαμεν τὸ δοῦλον. πατέρα νυν δέχου, τέκνον.
τῶι θεῶι γοῦν οὐκ ἀπιστεῖν εἰκός. εὖ φρονεῖς ἄρα.
καὶ τί βουλόμεσθά γ’ ἄλλο νῦν ὁρᾶις ἃ χρή σ’ ὁρᾶν.
ἢ Διὸς παιδὸς γενέσθαι παῖς; ὃ σοί γε γίγνεται.
ἦ θίγω δῆθ’ ὅς μ’ ἔφυσας; πιθόμενός γε τῶι θεῶι.
χαῖρέ μοι, πάτερ φίλον γε φθέγμ’ ἐδεξάμην τόδε.
ἡμέρα θ’ ἡ νῦν παροῦσα. μακάριόν γ’ ἔθηκέ με.
ὦ φίλη μῆτερ, πότ’ ἆρα καὶ σὸν ὄψομαι δέμας; νῦν ποθῶ σε μᾶλλον ἢ πρίν, ἥτις εἶ ποτ’, εἰσιδεῖν.
ἀλλ’ ἴσως τέθνηκας, ἡμεῖς δ’ οὐδ’ ὄναρ δυναίμεθ’ ἄν.
κοιναὶ μὲν ἡμῖν δωμάτων εὐπραξίαι· ὅμως δὲ καὶ δέσποιναν ἐς τέκν’ εὐτυχεῖν ἐβουλόμην ἂν τούς τ’ Ἐρεχθέως δόμους.
ὦ τέκνον, ἐς μὲν σὴν ἀνεύρεσιν θεὸς ὀρθῶς ἔκρανε, καὶ συνῆψ’ ἐμοί τε σὲ σύ τ’ αὖ τὰ φίλταθ’ ηὗρες οὐκ εἰδὼς πάρος.
οἷ δ’ ἦιξας ὀρθῶς, τοῦτο κἄμ’ ἔχει πόθος, ὅπως σύ τ’, ὦ παῖ, μητέρ’ εὑρήσεις σέθεν ἐγώ θ’ ὁποίας μοι γυναικὸς ἐξέφυς.
χρόνωι δὲ δόντες ταῦτ’ ἴσως εὕροιμεν ἄν.
ἀλλ’ ἐκλιπὼν θεοῦ δάπεδ’ ἀλητείαν τε σὴν ἐς τὰς Ἀθήνας στεῖχε κοινόφρων πατρί [οὗ σ’ ὄλβιον μὲν σκῆπτρον ἀναμένει πατρός, πολὺς δὲ πλοῦτος· οὐδὲ θάτερον νοσῶν δυοῖν κεκλήσηι δυσγενὴς πένης θ’ ἅμα, ἀλλ’ εὐγενής τε καὶ πολυκτήμων βίου].
σιγᾶις; τί πρὸς γῆν ὄμμα σὸν βαλὼν ἔχεις ἐς φροντίδας τ’ ἀπῆλθες, ἐκ δὲ χαρμονῆς πάλιν μεταστὰς δεῖμα προσβάλλεις πατρί; οὐ ταὐτὸν εἶδος φαίνεται τῶν πραγμάτων πρόσωθεν ὄντων ἐγγύθεν θ’ ὁρωμένων.
ἐγὼ δὲ τὴν μὲν συμφορὰν ἀσπάζομαι, πατέρα σ’ ἀνευρών· ὧν δὲ γιγνώσκω, πάτερ, ἄκουσον. εἶναί φασι τὰς αὐτόχθονας κλεινὰς Ἀθήνας οὐκ ἐπείσακτον γένος, ἵν’ ἐσπεσοῦμαι δύο νόσω κεκτημένος, πατρός τ’ ἐπακτοῦ καὐτὸς ὢν νοθαγενής.
καὶ τοῦτ’ ἔχων τοὔνειδος ἀσθενὴς μένων †μηδὲν καὶ οὐδὲν ὢν† κεκλήσομαι.
ἢν δ’ ἐς τὸ πρῶτον πόλεος ὁρμηθεὶς ζυγὸν ζητῶ τις εἶναι, τῶν μὲν ἀδυνάτων ὕπο μισησόμεσθα· λυπρὰ γὰρ τὰ κρείσσονα.
ὅσοι δέ, χρηστοὶ δυνάμενοί τ’, ὄντες σοφοί, σιγῶσι κοὐ σπεύδουσιν ἐς τὰ πράγματα, γέλωτ’ ἐν αὐτοῖς μωρίαν τε λήψομαι οὐχ ἡσυχάζων ἐν πόλει ψόγου πλέαι.
τῶν δ’ †αὖ λογίων τε† χρωμένων τε τῆι πόλει ἐς ἀξίωμα βὰς πλέον φρουρήσομαι ψήφοισιν. οὕτω γὰρ τάδ’, ὦ πάτερ, φιλεῖ· οἳ τὰς πόλεις ἔχουσι κἀξιώματα τοῖς ἀνθαμίλλοις εἰσὶ πολεμιώτατοι.
ἐλθὼν δ’ ἐς οἶκον ἀλλότριον ἔπηλυς ὢν γυναῖκά θ’ ὡς ἄτεκνον, ἣ κοινουμένη τῆς συμφορᾶς σοι πρόσθεν ἀπολαχοῦσα νῦν αὐτὴ καθ’ αὑτὴν τὴν τύχην οἴσει πικρῶς, πῶς οὐχ ὑπ’ αὐτῆς εἰκότως μισήσομαι, ὅταν παραστῶ σοὶ μὲν ἐγγύθεν ποδός, ἡ δ’ οὖσ’ ἄτεκνος τὰ σὰ φίλ’ εἰσορᾶι πικρῶς, κἆιτ’ ἢ προδοὺς σύ μ’ ἐς δάμαρτα σὴν βλέπηις ἢ τἀμὰ τιμῶν δῶμα συγχέας ἔχηις; ὅσας σφαγὰς δὴ φαρμάκων <τε> θανασίμων γυναῖκες ηὗρον ἀνδράσιν διαφθοράς.
ἄλλως τε τὴν σὴν ἄλοχον οἰκτίρω, πάτερ, ἄπαιδα γηράσκουσαν· οὐ γὰρ ἀξία πατέρων ἀπ’ ἐσθλῶν οὖσ’ ἀπαιδίαι νοσεῖν.
τυραννίδος δὲ τῆς μάτην αἰνουμένης τὸ μὲν πρόσωπον ἡδύ, τἀν δόμοισι δὲ λυπηρά· τίς γὰρ μακάριος, τίς εὐτυχής, ὅστις δεδοικὼς καὶ περιβλέπων βίαν αἰῶνα τείνει; δημότης ἂν εὐτυχὴς ζῆν ἂν θέλοιμι μᾶλλον ἢ τύραννος ὤν, ὧι τοὺς πονηροὺς ἡδονὴ φίλους ἔχειν, ἐσθλοὺς δὲ μισεῖ κατθανεῖν φοβούμενος.
εἴποις ἂν ὡς ὁ χρυσὸς ἐκνικᾶι τάδε, πλουτεῖν τε τερπνόν· οὐ φιλῶ ψόγους κλύειν ἐν χερσὶ σώιζων ὄλβον οὐδ’ ἔχειν πόνους· εἴη γ’ ἐμοὶ <μὲν> μέτρια μὴ λυπουμένωι.
ἃ δ’ ἐνθάδ’ εἶχον ἀγάθ’ ἄκουσόν μου, πάτερ· τὴν φιλτάτην μὲν πρῶτον ἀνθρώποις σχολὴν ὄχλον τε μέτριον, οὐδέ μ’ ἐξέπληξ’ ὁδοῦ πονηρὸς οὐδείς· κεῖνο δ’ οὐκ ἀνασχετόν, εἴκειν ὁδοῦ χαλῶντα τοῖς κακίοσιν.
θεῶν δ’ ἐν εὐχαῖς ἢ λόγοισιν ἦ βροτῶν ὑπηρετῶν χαίρουσιν οὐ γοωμένοις.
καὶ τοὺς μὲν ἐξέπεμπον, οἱ δ’ ἧκον ξένοι, ὥσθ’ ἡδὺς αἰεὶ καινὸς ἐν καινοῖσιν ἦ.
ὃ δ’ εὐκτὸν ἀνθρώποισι, κἂν ἄκουσιν ἦι, δίκαιον εἶναί μ’ ὁ νόμος ἡ φύσις θ’ ἅμα παρεῖχε τῶι θεῶι. ταῦτα συννοούμενος κρείσσω νομίζω τἀνθάδ’ ἢ τἀκεῖ, πάτερ.
ἔα δέ μ’ αὐτοῦ ζῆν· ἴση γὰρ ἡ χάρις μεγάλοισι χαίρειν σμικρά θ’ ἡδέως ἔχειν.
καλῶς ἔλεξας, εἴπερ οὓς ἐγὼ φιλῶ ἐν τοῖσι σοῖσιν εὐτυχήσουσιν φίλοις.
παῦσαι λόγων τῶνδ’, εὐτυχεῖν δ’ ἐπίστασο· θέλω γὰρ οὗπέρ σ’ ηὗρον ἄρξασθαι, τέκνον, κοινῆς τραπέζης, δαῖτα πρὸς κοινὴν πεσών, θῦσαί θ’ ἅ σου πρὶν γενέθλι’ οὐκ ἐθύσαμεν.
καὶ νῦν μὲν ὡς δὴ ξένον ἄγων σ’ ἐφέστιον δείπνοισι τέρψω, τῆς δ’ Ἀθηναίων χθονὸς ἄξω θεατὴν δῆθεν, οὐχ ὡς ὄντ’ ἐμόν.
καὶ γὰρ γυναῖκα τὴν ἐμὴν οὐ βούλομαι λυπεῖν ἄτεκνον οὖσαν αὐτὸς εὐτυχῶν.
χρόνωι δὲ καιρὸν λαμβάνων προσάξομαι δάμαρτ’ ἐᾶν σε σκῆπτρα τἄμ’ ἔχειν χθονός.
Ἴωνα δ’ ὀνομάζω σε τῆι τύχηι πρέπον, ὁθούνεκ’ ἀδύτων ἐξιόντι μοι θεοῦ ἴχνος συνῆψας πρῶτος. ἀλλὰ τῶν φίλων πλήρωμ’ ἀθροίσας βουθύτωι σὺν ἡδονῆι πρόσειπε, μέλλων Δελφίδ’ ἐκλιπεῖν πόλιν.
ὑμῖν δὲ σιγᾶν, δμωίδες, λέγω τάδε, ἢ θάνατον εἰπούσαισι πρὸς δάμαρτ’ ἐμήν.
στείχοιμ’ ἄν. ἓν δὲ τῆς τύχης ἄπεστί μοι· εἰ μὴ γὰρ ἥτις μ’ ἔτεκεν εὑρήσω, πάτερ, ἀβίωτον ἡμῖν. εἰ δ’ ἐπεύξασθαι χρεών, ἐκ τῶν Ἀθηνῶν μ’ ἡ τεκοῦσ’ εἴη γυνή, ὥς μοι γένηται μητρόθεν παρρησία.
καθαρὰν γὰρ ἤν τις ἐς πόλιν πέσηι ξένος, κἂν τοῖς λόγοισιν ἀστὸς ἦι, τό γε στόμα δοῦλον πέπαται κοὐκ ἔχει παρρησίαν.
ὁρῶ δάκρυα καὶ πενθίμους <ἀλαλαγὰς> στεναγμάτων τ’ ἐσβολάς, ὅταν ἐμὰ τύραννος εὐπαιδίαν πόσιν ἔχοντ’ εἰδῆι, αὐτὴ δ’ ἄπαις ἦι καὶ λελειμμένη τέκνων.
τίν’, ὦ παῖ πρόμαντι Λατοῦς, ἔχρη- σας ὑμνωιδίαν; πόθεν ὁ παῖς ὅδ’ ἀμφὶ ναοὺς σέθεν τρόφιμος ἐξέβα; γυναικῶν τίνος; οὐ γάρ με σαίνει θέσφατα μή τιν’ ἔχηι δόλον.
δειμαίνω συμφοράν, ἐφ’ ὅ<τι> ποτὲ βάσεται.
ἄτοπος ἄτοπα γὰρ παραδίδωσί μοι τάδε θεοῦ φήμα.
πλέκει δόλον τέχναν θ’ ὁ παῖς ἄλλων τραφεὶς ἐξ αἱμάτων.
τίς οὐ τάδε ξυνοίσεται; φίλαι, πότερ’ ἐμᾶι δεσποίναι τάδε τορῶς ἐς οὖς γεγωνήσομεν †πόσιν ἐν ὧι τὰ πάντ’ ἔχουσ’ ἐλπίδων μέτοχος ἦν τλάμων†; νῦν δ’ ἡ μὲν ἔρρει συμφοραῖς, ὁ δ’ εὐτυχεῖ, πόλιον ἐσπεσοῦσα γῆρας, πόσις δ’ ἀτίετος φίλων.
μέλεος, ὃς θυραῖος ἐλθὼν δόμους μέγαν ἐς ὄλβον οὐκ ἴσωσεν τύχας.
ὄλοιτ’ ὄλοιτο πότνιαν ἐξαπαφὼν ἐμάν, καὶ θεοῖσιν μὴ τύχοι καλλίφλογα πελανὸν ἐπὶ πυρὶ καθαγνίσας· τὸ δ’ ἐμὸν εἴσεται < > τυραννίδος φίλα.
ἤδη πέλας δεινῶν κυρεῖ παῖς καὶ πατὴρ νέος νέου.
ἰὼ δειράδες Παρνασοῦ πέτρας ἔχουσαι σκόπελον οὐράνιόν θ’ ἕδραν, ἵνα Βάκχιος ἀμφιπύρους ἀνέχων πεύκας λαιψηρὰ πηδᾶι νυκτιπόλοις ἅμα σὺν Βάκχαις.
μή <τί> ποτ’ εἰς ἐμὰν πόλιν ἵκοιθ’ ὁ παῖς, νέαν δ’ ἁμέραν ἀπολιπὼν θάνοι.
στεγομένα γὰρ ἂν πόλις ἔχοι σκῆψιν ξενικὸν ἐσβολάν < > †ἁλίσας† ὁ πάρος ἀρχαγὸς ὢν Ἐρεχθεὺς ἄναξ.
ὦ πρέσβυ παιδαγώγ’ Ἐρεχθέως πατρὸς τοὐμοῦ ποτ’ ὢν τόθ’ ἡνίκ’ ἦν ἔτ’ ἐν φάει, ἔπαιρε σαυτὸν πρὸς θεοῦ χρηστήρια, ὥς μοι συνησθῆις, εἴ τι Λοξίας ἄναξ θέσπισμα παίδων ἐς γονὰς ἐφθέγξατο.
σὺν τοῖς φίλοις γὰρ ἡδὺ μὲν πράσσειν καλῶς· ὃ μὴ γένοιτο δ’, εἴ τι τυγχάνοι κακόν, ἐς ὄμματ’ εὔνου φωτὸς ἐμβλέψαι γλυκύ.
ἐγὼ δέ σ’, ὥσπερ καὶ σὺ πατέρ’ ἐμόν ποτε, δέσποιν’ ὅμως οὖσ’ ἀντικηδεύω πατρός.
ὦ θύγατερ, ἄξι’ ἀξίων γεννητόρων ἤθη φυλάσσεις κοὐ καταισχύνασ’ ἔχεις τοὺς σούς, παλαιῶν ἐκγόνους αὐτοχθόνων.
ἕλχ’ ἕλκε πρὸς μέλαθρα καὶ κόμιζέ με.
αἰπεινά μοι μαντεῖα· τοῦ γήρως δέ μοι συνεκπονοῦσα κῶλον ἰατρὸς γενοῦ.
ἕπου νυν· ἴχνος δ’ ἐκφύλασσ’ ὅπου τίθης.
ἰδού·τὸ τοῦ ποδὸς μὲν βραδύ, τὸ τοῦ δὲ νοῦ ταχύ.
βάκτρωι δ’ ἐρείδου· περιφερὴς στίβος χθονός.
καὶ τοῦτο τυφλόν, ὅταν ἐγὼ βλέπω βραχύ.
ὀρθῶς ἔλεξας· ἀλλὰ μὴ παρῆις κόπωι.
οὔκουν ἑκών γε· τοῦ δ’ ἀπόντος οὐ κρατῶ.
γυναῖκες, ἱστῶν τῶν ἐμῶν καὶ κερκίδος δούλευμα πιστόν, τίνα τύχην λαβὼν πόσις βέβηκε παίδων, ὧνπερ οὕνεχ’ ἥκομεν; σημήνατ’· εἰ γὰρ ἀγαθά μοι μηνύσετε, οὐκ εἰς ἀπίστους δεσπότας βαλεῖς χάριν.
ἰὼ δαῖμον.
τὸ φροίμιον μὲν τῶν λόγων οὐκ εὐτυχές.
ἰὼ τλᾶμον.
ἀλλ’ ἦ τι θεσφάτοισι δεσποτῶν νοσεῖ; αἰαῖ· τί δρῶμεν θάνατος ὧν κεῖται πέρι; τίς ἥδε μοῦσα χὠ φόβος τίνων πέρι; εἴπωμεν ἢ σιγῶμεν ἢ τί δράσομεν; εἴφ’· ὡς ἔχεις γε συμφοράν τιν’ εἰς ἐμέ.
εἰρήσεταί τοι, κεἰ θανεῖν μέλλω διπλῆι.
οὐκ ἔστι σοι, δέσποιν’, ἐπ’ ἀγκάλαις λαβεῖν τέκν’ οὐδὲ μαστῶι σῶι προσαρμόσαι ποτέ.
ὤμοι θάνοιμι.
θύγατερ.
ὦ τάλαιν’ ἐγὼ συμφορᾶς, ἔλαβον ἔπαθον ἄχοςἀβίοτον, φίλαι.
διοιχόμεσθα. τέκνον.
αἰαῖ αἰαῖ· διανταῖος ἔτυπεν ὀδύνα με πλευ- μόνων τῶνδ’ ἔσω.
μήπω στενάξηις ἀλλὰ πάρεισι γόοι.
πρὶν ἂν μάθωμεν ἀγγελίαν τίνα μοι; εἰ ταὐτὰ πράσσων δεσπότης τῆς συμφορᾶς κοινωνός ἐστιν ἢ μόνη σὺ δυστυχεῖς.
κείνωι μέν, ὦ γεραιέ, παῖδα Λοξίας ἔδωκεν, ἰδίαι δ’ εὐτυχεῖ ταύτης δίχα.
τόδ’ ἐπὶ τῶιδε κακὸν ἄκρον ἔλακες <ἔλακες> ἄχος ἐμοὶ στένειν.
πότερα δὲ φῦναι δεῖ γυναικὸς ἔκ τινος τὸν παῖδ’ ὃν εἶπας ἢ γεγῶτ’ ἐθέσπισεν; ἤδη πεφυκότ’ ἐκτελῆ νεανίαν δίδωσιν αὐτῶι Λοξίας· παρῆ δ’ ἐγώ.
πῶς φήις; †ἄφατον ἄφατον† ἀναύδητον λόγον ἐμοὶ θροεῖς.
κἄμοιγε. πῶς δ’ ὁ χρησμὸς ἐκπεραίνεται σαφέστερόν μοι φράζε χὤστις ἔσθ’ ὁ παῖς.
ὅτωι ξυναντήσειεν ἐκ θεοῦ συθεὶς πρώτωι πόσις σός, παῖδ’ ἔδωκ’ αὐτῶι θεός.
ὀτοτοτοῖ· τὸν ἐμὸν ἄτεκνον ἄτεκνον ἔλακ’ ἄρα βίοτον, ἐρημίαι δ’ ὀρφανοὺςδόμους οἰκήσω.
τίς οὖν ἐχρήσθη; τῶι συνῆψ’ ἴχνος ποδὸς πόσις ταλαίνης; πῶς δὲ ποῦ νιν εἰσιδών; οἶσθ’, ὦ φίλη δέσποινα, τὸν νεανίαν ὃς τόνδ’ ἔσαιρε ναόν; οὗτός ἐσθ’ ὁ παῖς.
ἀν’ ὑγρὸν ἀμπταίην αἰθέρα πόρσω γαί- ας Ἑλλανίας ἀστέρας ἑσπέρους, οἷον οἷον ἄλγος ἔπαθον, φίλαι.
ὄνομα δὲ ποῖον αὐτὸν ὀνομάζει πατήρ; οἶσθ’, ἢ σιωπῆι τοῦτ’ ἀκύρωτον μένει; Ἴων’, ἐπείπερ πρῶτος ἤντησεν πατρί· μητρὸς δ’ ὁποίας ἐστὶν οὐκ ἔχω φράσαι.
φροῦδος δ’, ἵν’ εἰδῆις πάντα τἀπ’ ἐμοῦ, γέρον, παιδὸς προθύσων ξένια καὶ γενέθλια σκηνὰς ἐς ἱερὰς τῆσδε λαθραίως πόσις, κοινὴν ξυνάψων δαῖτα παιδὶ τῶι νέωι.
δέσποινα, προδεδόμεσθα (σὺν γὰρ σοὶ νοσῶ) τοῦ σοῦ πρὸς ἀνδρὸς καὶ μεμηχανημένως ὑβριζόμεσθα δωμάτων τ’ Ἐρεχθέως ἐκβαλλόμεσθα. καὶ σὸν οὐ στυγῶν πόσιν λέγω, σὲ μέντοι μᾶλλον ἢ κεῖνον φιλῶν· ὅστις σε γήμας ξένος ἐπεισελθὼν πόλιν καὶ δῶμα καὶ σὴν παραλαβὼν παγκληρίαν ἄλλης γυναικὸς παῖδας ἐκκαρπούμενος λάθραι πέφηνεν· ὡς λάθραι δ’, ἐγὼ φράσω.
ἐπεί σ’ ἄτεκνον ἤισθετ’, οὐκ ἔστεργέ σοι ὅμοιος εἶναι τῆς τύχης τ’ ἴσον φέρειν, λαβὼν δὲ δοῦλα λέκτρα νυμφεύσας λάθραι τὸν παῖδ’ ἔφυσεν, ἐξενωμένον δέ τωι Δελφῶν δίδωσιν ἐκτρέφειν. ὁ δ’ ἐν θεοῦ δόμοισιν ἄφετος, ὡς λάθοι, παιδεύεται.
νεανίαν δ’ ὡς ἤισθετ’ ἐκτεθραμμένον, ἐλθεῖν σ’ ἔπεισε δεῦρ’ ἀπαιδίας χάριν.
κἆιθ’ ὁ θεὸς οὐκ ἐψεύσαθ’, ὅδε δ’ ἐψεύσατο πάλαι τρέφων τὸν παῖδα, κἄπλεκεν πλοκὰς τοιάσδ’· ἁλοὺς μὲν ἀνέφερ’ ἐς τὸν δαίμονα, †ἐλθὼν δὲ καὶ τὸν χρόνον ἀμύνεσθαι θέλων† τυραννίδ’ αὐτῶι περιβαλεῖν ἔμελλε γῆς.
[καινὸν δὲ τοὔνομ’ ἀνὰ χρόνον πεπλασμένον Ἴων, ἰόντι δῆθεν ὅτι συνήντετο.] οἴμοι, κακούργους ἄνδρας ὡς ἀεὶ στυγῶ, οἳ συντιθέντες τἄδικ’ εἶτα μηχαναῖς κοσμοῦσι. φαῦλον χρηστὸν ἂν λαβεῖν φίλον θέλοιμι μᾶλλον ἢ κακὸν σοφώτερον.
καὶ τῶνδ’ ἁπάντων ἔσχατον πείσηι κακόν· ἀμήτορ’, ἀναρίθμητον, ἐκ δούλης τινὸς γυναικὸς ἐς σὸν δῶμα δεσπότην ἄγει.
ἁπλοῦν ἂν ἦν γὰρ τὸ κακόν, εἰ παρ’ εὐγενοῦς μητρός, πιθών σε, σὴν λέγων ἀπαιδίαν, ἐσώικισ’ οἴκους· εἰ δέ σοι τόδ’ ἦν πικρόν, τῶν Αἰόλου νιν χρῆν ὀρεχθῆναι γάμων.
ἐκ τῶνδε δεῖ σε δὴ γυναικεῖόν τι δρᾶν.
[ἢ γὰρ ξίφος λαβοῦσαν ἢ δόλωι τινὶ ἢ φαρμάκοισι σὸν κατακτεῖναι πόσιν καὶ παῖδα, πρὶν σοὶ θάνατον ἐκ κείνων μολεῖν.
εἰ γάρ γ’ ὑφήσεις τοῦδ’, ἀπαλλάξηι βίου.
δυοῖν γὰρ ἐχθροῖν εἰς ἓν ἐλθόντοιν στέγος ἢ θάτερον δεῖ δυστυχεῖν ἢ θάτερον.
ἐγὼ μὲν οὖν σοι καὶ συνεκπονεῖν θέλω καὶ συμφονεύειν παῖδ’ ὑπεισελθὼν δόμους οὗ δαῖθ’ ὁπλίζει καὶ τροφεῖα δεσπόταις ἀποδοὺς θανεῖν τε ζῶν τε φέγγος εἰσορᾶν.
ἓν γάρ τι τοῖς δούλοισιν αἰσχύνην φέρει, τοὔνομα· τὰ δ’ ἄλλα πάντα τῶν ἐλευθέρων οὐδὲν κακίων δοῦλος, ὅστις ἐσθλὸς ἦι.
κἀγώ, φίλη δέσποινα, συμφορὰν θέλω κοινουμένη τήνδ’ ἢ θανεῖν ἢ ζῆν καλῶς.] ὦ ψυχά, πῶς σιγάσω; πῶς δὲ σκοτίας ἀναφήνω εὐνάς, αἰδοῦς δ’ ἀπολειφθῶ; τί γὰρ ἐμπόδιον κώλυμ’ ἔτι μοι; πρὸς τίν’ ἀγῶνας τιθέμεσθ’ ἀρετῆς; οὐ πόσις ἡμῶν προδότης γέγονεν; στέρομαι δ’ οἴκων, στέρομαι παίδων, φροῦδαι δ’ ἐλπίδες, ἃς διαθέσθαι χρήιζουσα καλῶς οὐκ ἐδυνήθην, σιγῶσα γάμους, σιγῶσα τόκους πολυκλαύτους.
ἀλλ’ οὐ τὸ Διὸς πολύαστρον ἕδος καὶ τὴν ἐπ’ ἐμοῖς σκοπέλοισι θεὰν λίμνης τ’ ἐνύδρου Τριτωνιάδος πότνιαν ἀκτήν, οὐκέτι κρύψω λέχος, ὃ στέρνων ἀπονησαμένη ῥάιων ἔσομαι.
στάζουσι κόραι δακρύοισιν ἐμαί, ψυχὴ δ’ ἀλγεῖ κακοβουληθεῖσ’ ἔκ τ’ ἀνθρώπων ἔκ τ’ ἀθανάτων, οὓς ἀποδείξω λέκτρων προδότας ἀχαρίστους.
ὦ τᾶς ἑπταφθόγγου μέλπων κιθάρας ἐνοπάν, ἅτ’ ἀγραύλοις κεράεσσιν ἐν ἀψύχοις ἀχεῖ μουσᾶν ὕμνους εὐαχήτους, σοὶ μομφάν, ὦ Λατοῦς παῖ, πρὸς τάνδ’ αὐγὰν αὐδάσω.
ἦλθές μοι χρυσῶι χαίταν μαρμαίρων, εὖτ’ ἐς κόλπους κρόκεα πέταλα φάρεσιν ἔδρεπον †ἀνθίζειν† χρυσανταυγῆ· λευκοῖς δ’ ἐμφὺς καρποῖσιν χειρῶν εἰς ἄντρου κοίτας κραυγὰν Ὦ μᾶτέρ μ’ αὐδῶσαν θεὸς ὁμευνέτας ἆγες ἀναιδείαι Κύπριδι χάριν πράσσων.
τίκτω δ’ ἁ δύστανός σοι κοῦρον, τὸν φρίκαι ματρὸς βάλλω τὰν σὰν εἰς εὐνάν, ἵνα μ’ ἐν λέχεσιν μελέαν μελέοις ἐζεύξω τὰν δύστανον.
οἴμοι μοι· καὶ νῦν ἔρρει πτανοῖς ἁρπασθεὶς θοίνα παῖς μοι καὶ σοί.
τλᾶμον, σὺ δὲ <καὶ> κιθάραι κλάζεις παιᾶνας μέλπων.
ὠή, τὸν Λατοῦς αὐδῶ, ὅστ’ ὀμφὰν κληροῖς †πρὸς χρυσέους θάκους† καὶ γαίας μεσσήρεις ἕδρας.
ἐς φῶς αὐδὰν καρύξω· Ἰὼ <ἰὼ> κακὸς εὐνάτωρ, ὃς τῶι μὲν ἐμῶι νυμφεύται χάριν οὐ προλαβὼν παῖδ’ εἰς οἴκους οἰκίζεις· ὁ δ’ ἐμὸς γενέτας καὶ σὸς †ἀμαθὴς† οἰωνοῖς ἔρρει συλαθείς, σπάργανα ματέρος ἐξαλλάξας.
μισεῖ σ’ ἁ Δᾶλος καὶ δάφνας ἔρνεα φοίνικα παρ’ ἁβροκόμαν, ἔνθα λοχεύματα σέμν’ ἐλοχεύσατο Λατὼ Δίοισί σε κάποις.
οἴμοι, μέγας θησαυρὸς ὡς ἀνοίγνυται κακῶν, ἐφ’ οἷσι πᾶς ἂν ἐκβάλοι δάκρυ.
<ὦ> θύγατερ, οἴκτου σὸν βλέπων ἐμπίμπλαμαι πρόσωπον, ἔξω δ’ ἐγενόμην γνώμης ἐμῆς.
κακῶν γὰρ ἄρτι κῦμ’ ὑπεξαντλῶν φρενί, πρύμνηθεν αἴρει μ’ ἄλλο σῶν λόγων ὕπο, οὓς ἐκβαλοῦσα τῶν παρεστώτων κακῶν μετῆλθες ἄλλων πημάτων κακὰς ὁδούς.
τί φήις; τίνα λόγον Λοξίου κατηγορεῖς; ποῖον τεκεῖν φὴις παῖδα; ποῦ ’κθεῖναι πόλεως θηρσὶν φίλον τύμβευμ’; ἄνελθέ μοι πάλιν.
αἰσχύνομαι μέν σ’, ὦ γέρον, λέξω δ’ ὅμως.
ὡς συστενάζειν γ’ οἶδα γενναίως φίλοις.
ἄκουε τοίνυν· οἶσθα Κεκροπίων πετρῶν πρόσβορρον ἄντρον, ἃς Μακρὰς κικλήσκομεν; οἶδ’, ἔνθα Πανὸς ἄδυτα καὶ βωμοὶ πέλας.
ἐνταῦθ’ ἀγῶνα δεινὸν ἠγωνίσμεθα.
τίν’; ὡς ἀπαντᾶι δάκρυά μοι τοῖς σοῖς λόγοις.
Φοίβωι ξυνῆψ’ ἄκουσα δύστηνον γάμον.
ὦ θύγατερ, ἆρ’ ἦν ταῦθ’ ἅ γ’ ἠισθόμην ἐγώ; οὐκ οἶδ’· ἀληθῆ δ’ εἰ λέγεις φαίημεν ἄν.
νόσον κρυφαίαν ἡνίκ’ ἔστενες λάθραι.
τότ’ ἦν ἃ νῦν σοι φανερὰ σημαίνω κακά.
κἆιτ’ ἐξέκλεψας πῶς Ἀπόλλωνος γάμους; ἔτεκον· ἀνάσχου ταῦτ’ ἐμοῦ κλύων, γέρον.
ποῦ; τίς λοχεύει σ’; ἢ μόνη μοχθεῖς τάδε; μόνη κατ’ ἄντρον οὗπερ ἐζεύχθην γάμοις.
ὁ παῖς δὲ ποῦ ’στιν, ἵνα σὺ μηκέτ’ ἦις ἄπαις; τέθνηκεν, ὦ γεραιέ, θηρσὶν ἐκτεθείς.
τέθνηκ’; Ἀπόλλων δ’ ὁ κακὸς οὐδὲν ἤρκεσεν; οὐκ ἤρκεσ’· Ἅιδου δ’ ἐν δόμοις παιδεύεται.
τίς γάρ νιν ἐξέθηκεν; οὐ γὰρ δὴ σύ γε; ἡμεῖς, ἐν ὄρφνηι σπαργανώσαντες πέπλοις.
οὐδὲ ξυνήιδει σοί τις ἔκθεσιν τέκνου; αἱ ξυμφοραί γε καὶ τὸ λανθάνειν μόνον.
καὶ πῶς ἐν ἄντρωι παῖδα σὸν λιπεῖν ἔτλης; πῶς; οἰκτρὰ πολλὰ στόματος ἐκβαλοῦσ’ ἔπη.
φεῦ·τλήμων σὺ τόλμης, ὁ δὲ θεὸς μᾶλλον σέθεν.
εἰ παῖδά γ’ εἶδες χεῖρας ἐκτείνοντά μοι.
μαστὸν διώκοντ’ ἢ πρὸς ἀγκάλαις πεσεῖν; ἐνταῦθ’ ἵν’ οὐκ ὢν ἄδικ’ ἔπασχεν ἐξ ἐμοῦ.
σοὶ δ’ ἐς τί δόξ’ ἐσῆλθεν ἐκβαλεῖν τέκνον; ὡς τὸν θεὸν σώσοντα τόν γ’ αὑτοῦ γόνον.
οἴμοι, δόμων σῶν ὄλβος ὡς χειμάζεται.
τί κρᾶτα κρύψας, ὦ γέρον, δακρυρροεῖς; σὲ καὶ πατέρα σὸν δυστυχοῦντας εἰσορῶν.
τὰ θνητὰ τοιαῦτ’· οὐδὲν ἐν ταὐτῶι μένει.
μή νυν ἔτ’ οἴκτων, θύγατερ, ἀντεχώμεθα.
τί γάρ με χρὴ δρᾶν; ἀπορία τὸ δυστυχεῖν.
τὸν πρῶτον ἀδικήσαντά σ’ ἀποτίνου θεόν.
καὶ πῶς τὰ κρείσσω θνητὸς οὖσ’ ὑπερδράμω; πίμπρη τὰ σεμνὰ Λοξίου χρηστήρια.
δέδοικα· καὶ νῦν πημάτων ἅδην ἔχω.
τὰ δυνατά νυν τόλμησον, ἄνδρα σὸν κτανεῖν.
αἰδούμεθ’ εὐνὰς τὰς τόθ’ ἡνίκ’ ἐσθλὸς ἦν.
νῦν δ’ ἀλλὰ παῖδα τὸν ἐπὶ σοὶ πεφηνότα.
πῶς; εἰ γὰρ εἴη δυνατόν· ὡς θέλοιμί γ’ ἄν.
ξιφηφόρους σοὺς ὁπλίσασ’ ὀπάονας.
στείχοιμ’ ἄν· ἀλλὰ ποῦ γενήσεται τόδε; ἱεραῖσιν ἐν σκηναῖσιν οὗ θοινᾶι φίλους.
ἐπίσημον ὁ φόνος καὶ τὸ δοῦλον ἀσθενές.
ὤμοι, κακίζηι· φέρε, σύ νυν βούλευέ τι.
καὶ μὴν ἔχω γε δόλια καὶ δραστήρια.
ἀμφοῖν ἂν εἴην τοῖνδ’ ὑπηρέτης ἐγώ.
ἄκουε τοίνυν· οἶσθα γηγενῆ μάχην; οἶδ’, ἣν Φλέγραι Γίγαντες ἔστησαν θεοῖς.
ἐνταῦθα Γοργόν’ ἔτεκε Γῆ, δεινὸν τέρας.
ἦ παισὶν αὑτῆς σύμμαχον, θεῶν πόνον; ναί· καί νιν ἔκτειν’ ἡ Διὸς Παλλὰς θεά.
ἆρ’ οὗτός ἐσθ’ ὁ μῦθος ὃν κλύω πάλαι; ταύτης Ἀθάναν δέρος ἐπὶ στέρνοις ἔχειν.
ἣν αἰγίδ’ ὀνομάζουσι, Παλλάδος στολήν; τόδ’ ἔσχεν ὄνομα θεῶν ὅτ’ ἦιξεν ἐς δόρυ.
ποῖόν τι μορφῆς σχῆμ’ ἔχουσαν ἀγρίας; θώρακ’ ἐχίδνης περιβόλοις ὡπλισμένον.
τί δῆτα, θύγατερ, τοῦτο σοῖς ἐχθροῖς βλάβος; Ἐριχθόνιον οἶσθ’ ἢ <οὔ>; τί δ’ οὐ μέλλεις, γέρον; ὃν πρῶτον ὑμῶν πρόγονον ἐξανῆκε γῆ; τούτωι δίδωσι Παλλὰς ὄντι νεογόνωι τί χρῆμα; †μέλλον† γάρ τι προσφέρεις ἔπος.
δισσοὺς σταλαγμοὺς αἵματος Γοργοῦς ἄπο.
ἰσχὺν ἔχοντας τίνα πρὸς ἀνθρώπου φύσιν; τὸν μὲν θανάσιμον, τὸν δ’ ἀκεσφόρον νόσων.
ἐν τῶι καθάψασ’ ἀμφὶ παιδὶ σώματος; χρυσέοισι δεσμοῖς· ὁ δὲ δίδωσ’ ἐμῶι πατρί.
κείνου δὲ κατθανόντος ἐς σ’ ἀφίκετο; ναί· κἀπὶ καρπῶι γ’ αὔτ’ ἐγὼ χερὸς φέρω.
πῶς οὖν κέκρανται δίπτυχον δῶρον θεᾶς; κοίλης μὲν ὅστις φλεβὸς ἀπέσταξεν φόνος τί τῶιδε χρῆσθαι; δύναμιν ἐκφέρει τίνα; νόσους ἀπείργει καὶ τροφὰς ἔχει βίου.
ὁ δεύτερος δ’ ἀριθμὸς ὧν λέγεις τί δρᾶι; κτείνει, δρακόντων ἰὸς ὢν τῶν Γοργόνος.
ἐς ἓν δὲ κραθέντ’ αὐτὸν ἢ χωρὶς φορεῖς; χωρίς· κακῶι γὰρ ἐσθλὸν οὐ συμμείγνυται.
ὦ φιλτάτη παῖ, πάντ’ ἔχεις ὅσων σε δεῖ.
τούτωι θανεῖται παῖς· σὺ δ’ ὁ κτείνων ἔσηι.
ποῦ καὶ τί δράσας; σὸν λέγειν, τολμᾶν δ’ ἐμόν.
ἐν ταῖς Ἀθήναις, δῶμ’ ὅταν τοὐμὸν μόληι.
οὐκ εὖ τόδ’ εἶπας· καὶ σὺ γὰρ τοὐμὸν ψέγεις.
πῶς; ἆρ’ ὑπείδου τοῦθ’ ὃ κἄμ’ ἐσέρχεται; σὺ παῖδα δόξεις διολέσαι, κεἰ μὴ κτενεῖς.
ὀρθῶς· φθονεῖν γάρ φασι μητρυιὰς τέκνοις.
αὐτοῦ νυν αὐτὸν κτεῖν’, ἵν’ ἀρνήσηι φόνους.
προλάζυμαι γοῦν τῶι χρόνωι τῆς ἡδονῆς.
καὶ σόν γε λήσεις πόσιν ἅ σε σπεύδει λαθεῖν.
οἶσθ’ οὖν ὃ δρᾶσον· χειρὸς ἐξ ἐμῆς λαβὼν χρύσωμ’ Ἀθάνας τόδε, παλαιὸν ὄργανον, ἐλθὼν ἵν’ ἡμῖν βουθυτεῖ λάθραι πόσις, δείπνων ὅταν λήγωσι καὶ σπονδὰς θεοῖς μέλλωσι λείβειν, ἐν πέπλοις ἔχων τόδε κάθες βαλὼν ἐς πῶμα τῶι νεανίαι ἰδίαι γε, μή <τι> πᾶσι χωρίσας ποτόν, τῶι τῶν ἐμῶν μέλλοντι δεσπόζειν δόμων.
κἄνπερ διέλθηι λαιμόν, οὔποθ’ ἵξεται κλεινὰς Ἀθήνας, κατθανὼν δ’ αὐτοῦ μενεῖ.
σὺ μέν νυν εἴσω προξένων μέθες πόδα· ἡμεῖς δ’ ἐφ’ ὧι τετάγμεθ’ ἐκπονήσομεν.
ἄγ’, ὦ γεραιὲ πούς, νεανίας γενοῦ ἔργοισι, κεἰ μὴ τῶι χρόνωι πάρεστί σοι.
ἐχθρὸν δ’ ἐπ’ ἄνδρα στεῖχε δεσποτῶν μέτα καὶ συμφόνευε καὶ συνεξαίρει δόμων.
τὴν δ’ εὐσέβειαν εὐτυχοῦσι μὲν καλὸν τιμᾶν· ὅταν δὲ πολεμίους δρᾶσαι κακῶς θέληι τις, οὐδεὶς ἐμποδὼν κεῖται νόμος.
Εἰνοδία θύγατερ Δάματρος, ἃ τῶν νυκτιπόλων ἐφόδων ἀνάσσεις, καὶ μεθαμερίων ὅδωσον δυσθανάτων κρατήρων πληρώματ’ ἐφ’ οἷσι πέμπει πότνια πότνι’ ἐμὰ χθονίας Γοργοῦς λαιμοτόμων ἀπὸ σταλαγμῶν τῶι τῶν Ἐρεχθεϊδᾶν δόμων ἐφαπτομένωι· μηδέ ποτ’ ἄλλος ἥ- κων πόλεως ἀνάσσοι πλὴν τῶν εὐγενετᾶν Ἐρεχθειδᾶν.
εἰ δ’ ἀτελὴς θάνατος σπουδαί τε δεσποί- νας ὅ τε καιρὸς ἄπεισι τόλμας, ἇι νῦν ἐλπὶς ἐφαί- νετ’, ἢ θηκτὸν ξίφος ἢ λαιμῶν ἐξάψει βροχὸν ἀμφὶ δειράν, πάθεσι πάθεα δ’ ἐξανύτουσ’ εἰς ἄλλας βιότου κάτεισι μορφάς.
οὐ γὰρ δόμων γ’ ἑτέρους ἄρχοντας ἀλλοδαποὺς ζῶσά ποτ’ <ἐν> φαεν- ναῖς ἀνέχοιτ’ ἂν αὐγαῖς ἁ τῶν εὐπατριδᾶν γεγῶσ’ οἴκων.
αἰσχύνομαι τὸν πολύυ- μνον θεόν, εἰ παρὰ Καλλιχόροισι παγαῖς λαμπάδα θεωρὸς εἰκάδων ἐννύχιον ἄυπνος ὄψεται, ὅτε καὶ Διὸς ἀστερωπὸς ἀνεχόρευσεν αἰθήρ, χορεύει δὲ σελάνα καὶ πεντήκοντα κόραι †Νηρέος αἱ κατὰ πόντον ἀεναῶν τε ποταμῶν† δίνας χορευόμεναι τὰν χρυσοστέφανον κόραν καὶ ματέρα σεμνάν· ἵν’ ἐλπίζει βασιλεύ- σειν ἄλλων πόνον ἐσπεσὼν <ὁ> Φοίβειος ἀλάτας.
ὁρᾶθ’, ὅσοι δυσκελάδοι- σιν κατὰ μοῦσαν ἰόντες ἀείδεθ’ ὕμνοις ἁμέτερα λέχεα καὶ γάμους Κύπριδος ἀθέμιτος ἀνοσίους, ὅσον εὐσεβίαι κρατοῦμεν ἄδικον ἄροτον ἀνδρῶν.
παλίμφαμος ἀοιδὰ καὶ μοῦσ’ εἰς ἄνδρας ἴτω †δυσκέλαδος ἀμφὶ λέκτρων.
δείκνυσι γὰρ ὁ Διὸς ἐκ παίδων† ἀμνημοσύναν, οὐ κοινὰν τεκέων τύχαν οἴκοισι φυτεύσας δεσποίναι· πρὸς δ’ Ἀφροδί- ταν ἄλλαν θέμενος χάριν νόθου παιδὸς ἔκυρσεν.
κλεινήν, γυναῖκες, ποῦ κόρην Ἐρεχθέως δέσποιναν εὕρω; πανταχῆι γὰρ ἄστεως <                              > ζητῶν νιν ἐξέπλησα κοὐκ ἔχω λαβεῖν.
τί δ’ ἔστιν, ὦ ξύνδουλε; τίς προθυμία ποδῶν ἔχει σε καὶ λόγους τίνας φέρεις; θηρώμεθ’· ἀρχαὶ δ’ ἁπιχώριοι χθονὸς ζητοῦσιν αὐτὴν ὡς θάνηι πετρουμένη.
οἴμοι, τί λέξεις; οὔτι που λελήμμεθα κρυφαῖον ἐς παῖδ’ ἐκπορίζουσαι φόνον; ἔγνως· μεθέξεις δ’ οὐκ ἐν ὑστάτοις κακοῦ.
ὤφθη δὲ πῶς τὰ κρυπτὰ μηχανήματα; [τὸ μὴ δίκαιον τῆς δίκης ἡσσώμενον] ἐξηῦρεν ὁ θεός, οὐ μιανθῆναι θέλων.
πῶς; ἀντιάζω σ’ ἱκέτις ἐξειπεῖν τάδε.
πεπυσμέναι γάρ, εἰ θανεῖν ἡμᾶς χρεών, ἥδιον ἂν θάνοιμεν, εἴθ’ ὁρᾶν φάος.
ἐπεὶ θεοῦ μαντεῖον ὤιχετ’ ἐκλιπὼν πόσις Κρεούσης παῖδα τὸν καινὸν λαβὼν πρὸς δεῖπνα θυσίας θ’ ἃς θεοῖς ὡπλίζετο, Ξοῦθος μὲν ὤιχετ’ ἔνθα πῦρ πηδᾶι θεοῦ βακχεῖον, ὡς σφαγαῖσι Διονύσου πέτρας δεύσειε δισσὰς παιδὸς ἀντ’ ὀπτηρίων, λέξας· Σὺ μέν νυν, τέκνον, ἀμφήρεις μένων σκηνὰς ἀνίστη τεκτόνων μοχθήμασιν.
θύσας δὲ γενέταις θεοῖσιν ἢν μακρὸν χρόνον μείνω, παροῦσι δαῖτες ἔστωσαν φίλοις.
λαβὼν δὲ μόσχους ὤιχεθ’· ὁ δὲ νεανίας σεμνῶς ἀτοίχους περιβολὰς σκηνωμάτων ὀρθοστάταις ἱδρύεθ’, ἡλίου βολὰς καλῶς φυλάξας, οὔτε πρὸς μέσας φλογὸς ἀκτῖνας οὔτ’ αὖ πρὸς τελευτώσας βίον, πλέθρου σταθμήσας μῆκος εἰς εὐγωνίαν, μέτρημ’ ἔχουσαν τοὐν μέσωι γε μυρίων ποδῶν ἀριθμόν, ὡς λέγουσιν οἱ σοφοί, ὡς πάντα Δελφῶν λαὸν ἐς θοίνην καλῶν.
λαβὼν δ’ ὑφάσμαθ’ ἱερὰ θησαυρῶν πάρα κατεσκίαζε, θαύματ’ ἀνθρώποις ὁρᾶν.
πρῶτον μὲν ὀρόφωι πτέρυγα περιβάλλει πέπλων, ἀνάθημα Δίου παιδός, οὓς Ἡρακλέης Ἀμαζόνων σκυλεύματ’ ἤνεγκεν θεῶι.
ἐνῆν δ’ ὑφανταὶ γράμμασιν τοιαίδ’ ὑφαί· Οὐρανὸς ἀθροίζων ἄστρ’ ἐν αἰθέρος κύκλωι· ἵππους μὲν ἤλαυν’ ἐς τελευταίαν φλόγα Ἥλιος, ἐφέλκων λαμπρὸν Ἑσπέρου φάος· μελάμπεπλος δὲ Νὺξ ἀσείρωτον ζυγοῖς ὄχημ’ ἔπαλλεν, ἄστρα δ’ ὡμάρτει θεᾶι· Πλειὰς μὲν ἤιει μεσοπόρου δι’ αἰθέρος ὅ τε ξιφήρης Ὠρίων, ὕπερθε δὲ Ἄρκτος στρέφουσ’ οὐραῖα χρυσήρη πόλωι· κύκλος δὲ πανσέληνος ἠκόντιζ’ ἄνω μηνὸς διχήρης, Ὑάδες τε, ναυτίλοις σαφέστατον σημεῖον, ἥ τε φωσφόρος Ἕως διώκουσ’ ἄστρα. τοίχοισιν δ’ ἔπι ἤμπισχεν ἄλλα βαρβάρων ὑφάσματα· εὐηρέτμους ναῦς ἀντίας Ἑλληνίσιν καὶ μιξόθηρας φῶτας ἱππείας τ’ ἄγρας ἐλάφων λεόντων τ’ ἀγρίων θηράματα.
κατ’ εἰσόδους δὲ Κέκροπα θυγατέρων πέλας σπείραισιν εἱλίσσοντ’, Ἀθηναίων τινὸς ἀνάθημα, χρυσέους τ’ ἐν μέσωι συσσιτίωι κρατῆρας ἔστησ’. ἐν δ’ ἄκροισι βὰς ποσὶν κῆρυξ ἀνεῖπε τὸν θέλοντ’ ἐγχωρίων ἐς δαῖτα χωρεῖν. ὡς δ’ ἐπληρώθη στέγη, στεφάνοισι κοσμηθέντες εὐόχθου βορᾶς ψυχὴν ἐπλήρουν. ὡς δ’ ἀνεῖσαν ἡδονὴν <       > παρελθὼν πρέσβυς ἐς μέσον πέδον ἔστη, γέλων δ’ ἔθηκε συνδείπνοις πολὺν πρόθυμα πράσσων· ἔκ τε γὰρ κρωσσῶν ὕδωρ χεροῖν ἔπεμπε νίπτρα κἀξεθυμία σμύρνης ἱδρῶτα χρυσέων τ’ ἐκπωμάτων ἦρχ’, αὐτὸς αὑτῶι τόνδε προστάξας πόνον.
ἐπεὶ δ’ ἐς αὐλοὺς ἧκον ἐς κρατῆρά τε κοινόν, γέρων ἔλεξ’· Ἀφαρπάζειν χρεὼν οἰνηρὰ τεύχη σμικρά, μεγάλα δ’ ἐσφέρειν, ὡς θᾶσσον ἔλθωσ’ οἵδ’ ἐς ἡδονὰς φρενῶν.
ἦν δὴ φερόντων μόχθος ἀργυρηλάτους χρυσέας τε φιάλας· ὁ δὲ λαβὼν ἐξαίρετον, ὡς τῶι νέωι δὴ δεσπότηι χάριν φέρων, ἔδωκε πλῆρες τεῦχος, εἰς οἶνον βαλὼν ὅ φασι δοῦναι φάρμακον δραστήριον δέσποιναν, ὡς παῖς ὁ νέος ἐκλίποι φάος.
κοὐδεὶς τάδ’ ἤιδειν. ἐν χεροῖν ἔχοντι δὲ σπονδὰς μετ’ ἄλλων παιδὶ τῶι πεφηνότι βλασφημίαν τις οἰκετῶν ἐφθέγξατο.
ὁ δ’, ὡς ἐν ἱερῶι μάντεσίν τ’ ἐσθλοῖς τραφείς, οἰωνὸν ἔθετο κἀκέλευσ’ ἄλλον νέον κρατῆρα πληροῦν· τὰς δὲ πρὶν σπονδὰς θεοῦ δίδωσι γαίαι πᾶσί τ’ ἐκσπένδειν λέγει.
σιγὴ δ’ ὑπῆλθεν· ἐκ δ’ ἐπίμπλαμεν δρόσου κρατῆρας ἱεροὺς Βιβλίνου τε πώματος.
κἀν τῶιδε μόχθωι πτηνὸς ἐσπίπτει δόμους κῶμος πελειῶν (Λοξίου γὰρ ἐν δόμοις ἄτρεστα ναίουσ’), ὡς δ’ ἀπέσπεισαν μέθυ ἐς αὐτὸ χείλη πώματος κεχρημέναι καθῆκαν, εἷλκον δ’ εὐπτέρους ἐς αὐχένας.
καὶ ταῖς μὲν ἄλλαις ἄνοσος ἦν λοιβὴ θεοῦ· ἣ δ’ ἕζετ’ ἔνθ’ ὁ καινὸς ἔσπεισεν γόνος ποτοῦ τ’ ἐγεύσατ’ εὐθὺς εὔπτερον δέμας ἔσεισε κἀβάκχευσεν, ἐκ δ’ ἔκλαγξ’ ὄπα ἀξύνετον αἰάζουσ’· ἐθάμβησεν δὲ πᾶς θοινατόρων ὅμιλος ὄρνιθος πόνους.
θνήισκει δ’ ἀπασπαίρουσα, φοινικοσκελεῖς χηλὰς παρεῖσα. γυμνὰ δ’ ἐκ πέπλων μέλη ὑπὲρ τραπέζης ἧχ’ ὁ μαντευτὸς γόνος, βοᾶι δέ· Τίς μ’ ἔμελλεν ἀνθρώπων κτανεῖν; σήμαινε, πρέσβυ· σὴ γὰρ ἡ προθυμία καὶ πῶμα χειρὸς σῆς ἐδεξάμην πάρα.
εὐθὺς δ’ ἐρευνᾶι γραῖαν ὠλένην λαβών, ἐπ’ αὐτοφώρωι πρέσβυν ὡς ἔχονθ’ ἕλοι <                                 >.
ὤφθη δὲ καὶ κατεῖπ’ ἀναγκασθεὶς μόλις τόλμας Κρεούσης πώματός τε μηχανάς.
θεῖ δ’ εὐθὺς ἔξω συλλαβὼν θοινάτορας ὁ πυθόχρηστος Λοξίου νεανίας, κἀν κοιράνοισι Πυθικοῖς σταθεὶς λέγει· Ὦ γαῖα σεμνή, τῆς Ἐρεχθέως ὕπο, ξένης γυναικός, φαρμάκοισι θνήισκομεν.
Δελφῶν δ’ ἄνακτες ὥρισαν πετρορριφῆ θανεῖν ἐμὴν δέσποιναν οὐ ψήφωι μιᾶι, τὸν ἱερὸν ὡς κτείνουσαν ἔν τ’ ἀνακτόροις φόνον τιθεῖσαν. πᾶσα δὲ ζητεῖ πόλις τὴν ἀθλίως σπεύσασαν ἀθλίαν ὁδόν· παίδων γὰρ ἐλθοῦσ’ εἰς ἔρον Φοίβου πάρα τὸ σῶμα κοινῆι τοῖς τέκνοις ἀπώλεσεν.
οὐκ ἔστ’ οὐκ ἔστιν θανάτου παρατροπὰ μελέαι μοι· φανερὰ φανερὰ τάδ’ ἤδη †σπονδὰς ἐκ Διονύσου βοτρύων θοᾶς ἐχίδνας σταγόσι μειγνυμένας φόνωι†.
φανερὰ θύματα νερτέρων, συμφοραὶ μὲν ἐμῶι βίωι, λεύσιμοι δὲ καταφθοραὶ δεσποίναι.
τίνα φυγὰν πτερόεσσαν ἢ χθονὸς ὑπὸ σκοτίους μυχοὺς πορευθῶ, θανάτου λεύσιμον ἄταν ἀποφεύγουσα, τεθρίππων ὠκιστᾶν χαλᾶν ἐπιβᾶσ’ ἢ πρύμνας ἔπι ναῶν; οὐκ ἔστι λαθεῖν ὅτε μὴ χρήιζων θεὸς ἐκκλέπτει.
τί ποτ’, ὦ μελέα δέσποινα, μένει ψυχῆι σε παθεῖν; ἆρα θέλουσαι δρᾶσαί τι κακὸν τοὺς πέλας αὐταὶ πεισόμεθ’ ὥσπερ τὸ δίκαιον; πρόσπολοι, διωκόμεσθα θανασίμους ἐπὶ σφαγάς, Πυθίαι ψήφωι κρατηθεῖσ’, ἔκδοτος δὲ γίγνομαι.
ἴσμεν, ὦ τάλαινα, τὰς σὰς συμφοράς, ἵν’ εἶ τύχης.
ποῖ φύγω δῆτ’; ἐκ γὰρ οἴκων προύλαβον μόλις πόδα μὴ θανεῖν, κλοπῆι δ’ ἀφῖγμαι διαφυγοῦσα πολεμίους.
ποῖ δ’ ἂν ἄλλοσ’ ἢ ’πὶ βωμόν; καὶ τί μοι πλέοντόδε; ἱκέτιν οὐ θέμις φονεύειν. τῶι νόμωι δέ γ’ ὄλλυμαι.
χειρία γ’ ἁλοῦσα. καὶ μὴν οἵδ’ ἀγωνισταὶ πικροὶ δεῦρ’ ἐπείγονται ξιφήρεις. ἵζε νυν πυρᾶς ἔπι.
κἂν θάνηις γὰρ ἐνθάδ’ οὖσα, τοῖς ἀποκτείνασί σε προστρόπαιον αἷμα θήσεις· οἰστέον δὲ τὴν τύχην.
ὦ ταυρόμορφον ὄμμα Κηφισοῦ πατρός, οἵαν ἔχιδναν τήνδ’ ἔφυσας ἢ πυρὸς δράκοντ’ ἀναβλέποντα φοινίαν φλόγα, ἧι τόλμα πᾶσ’ ἔνεστιν οὐδ’ ἥσσων ἔφυ Γοργοῦς σταλαγμῶν, οἷς ἔμελλέ με κτανεῖν.
λάζυσθ’, ἵν’ αὐτῆς τοὺς ἀκηράτους πλόκους κόμης καταξήνωσι Παρνασοῦ πλάκες, ὅθεν πετραῖον ἅλμα δισκηθήσεται.
ἐσθλοῦ δ’ ἔκυρσα δαίμονος, πρὶν ἐς πόλιν μολεῖν Ἀθηνῶν χὐπὸ μητρυιὰν πεσεῖν.
ἐν συμμάχοις γὰρ ἀνεμετρησάμην φρένας τὰς σάς, ὅσον μοι πῆμα δυσμενής τ’ ἔφυς· ἔσω γὰρ ἄν με περιβαλοῦσα δωμάτων ἄρδην ἂν ἐξέπεμψας εἰς Ἅιδου δόμους.
[ἀλλ’ οὔτε βωμὸς οὔτ’ Ἀπόλλωνος δόμος σώσει σ’· ὁ δ’ οἶκτος ὁ σὸς ἐμοὶ κρείσσων πάρα καὶ μητρὶ τἠμῆι· καὶ γὰρ εἰ τὸ σῶμά μοι ἄπεστιν αὐτῆς, τοὔνομ’ οὐκ ἄπεστί πω.] ἴδεσθε τὴν πανοῦργον, ἐκ τέχνης τέχνην οἵαν ἔπλεξε· βωμὸν ἔπτημεν θεοῦ ὡς οὐ δίκην δώσουσα τῶν εἰργασμένων.
ἀπεννέπω σε μὴ κατακτείνειν ἐμὲ ὑπέρ τ’ ἐμαυτῆς τοῦ θεοῦ θ’ ἵν’ ἕσταμεν.
τί δ’ ἐστὶ Φοίβωι σοί τε κοινὸν ἐν μέσωι; ἱερὸν τὸ σῶμα τῶι θεῶι δίδωμ’ ἔχειν.
κἄπειτ’ ἔκαινες φαρμάκοις τὸν τοῦ θεοῦ; ἀλλ’ οὐκέτ’ ἦσθα Λοξίου, πατρὸς δὲ σοῦ.
†ἀλλ’ ἐγενόμεσθα, πατρὸς δ’ οὐσίαν λέγω†.
οὐκοῦν τότ’ ἦσθα· νῦν δ’ ἐγώ, σὺ δ’ οὐκέτι.
οὐκ εὐσεβεῖς γε· τἀμὰ δ’ εὐσεβῆ τότ’ ἦν.
ἔκτεινά σ’ ὄντα πολέμιον δόμοις ἐμοῖς.
οὔτοι σὺν ὅπλοις ἦλθον ἐς τὴν σὴν χθόνα.
μάλιστα· κἀπίμπρης γ’ Ἐρεχθέως δόμους.
ποίοισι πανοῖς ἢ πυρὸς ποίαι φλογί; ἔμελλες οἰκεῖν τἄμ’, ἐμοῦ βίαι λαβών.
κἄπειτα τοῦ μέλλειν μ’ ἀπέκτεινες φόβωι; ὡς μὴ θάνοιμί γ’, εἰ σὺ μὴ μέλλων τύχοις.
φθονεῖς ἄπαις οὖσ’, εἰ πατὴρ ἐξηῦρέ με; σὺ τῶν ἀτέκνων δῆτ’ ἀναρπάσεις δόμους; πατρός γε γῆν διδόντος ἣν ἐκτήσατο.
τοῖς Αἰόλου δὲ πῶς μετῆν τῆς Παλλάδος; ὅπλοισιν αὐτὴν οὐ λόγοις ἐρρύσατο.
ἐπίκουρος οἰκήτωρ γ’ ἂν οὐκ εἴη χθονός.
ἡμῖν †δέ γ’ ἀλλὰ πατρὶ† γῆς οὐκ ἦν μέρος; ὅσ’ ἀσπὶς ἔγχος θ’· ἥδε σοι παμπησία.
ἔκλειπε βωμὸν καὶ θεηλάτους ἕδρας.
τὴν σὴν ὅπου σοι μητέρ’ ἐστὶ νουθέτει.
σὺ δ’ οὐχ ὑφέξεις ζημίαν κτείνουσ’ ἐμέ; ἤν γ’ ἐντὸς ἀδύτων τῶνδέ με σφάξαι θέληις.
τίς ἡδονή σοι θεοῦ θανεῖν ἐν στέμμασιν; λυπήσομέν τιν’ ὧν λελυπήμεσθ’ ὕπο.
φεῦ·δεινόν γε θνητοῖς τοὺς νόμους ὡς οὐ καλῶς ἔθηκεν ὁ θεὸς οὐδ’ ἀπὸ γνώμης σοφῆς· τοὺς μὲν γὰρ ἀδίκους βωμὸν οὐχ ἵζειν ἐχρῆν ἀλλ’ ἐξελαύνειν· οὐδὲ γὰρ ψαύειν καλὸν θεῶν πονηρᾶι χειρί, τοῖσι δ’ ἐνδίκοις· ἱερὰ καθίζειν <δ’> ὅστις ἠδικεῖτ’ ἐχρῆν, καὶ μὴ ’πὶ ταὐτὸ τοῦτ’ ἰόντ’ ἔχειν ἴσον τόν τ’ ἐσθλὸν ὄντα τόν τε μὴ θεῶν πάρα.
ἐπίσχες, ὦ παῖ· τρίποδα γὰρ χρηστήριον λιποῦσα θριγκοὺς τούσδ’ ὑπερβάλλω ποδὶ Φοίβου προφῆτις, τρίποδος ἀρχαῖον νόμον σώιζουσα, πασῶν Δελφίδων ἐξαίρετος.
χαῖρ’, ὦ φίλη μοι μῆτερ, οὐ τεκοῦσά περ.
ἀλλ’ οὖν λεγόμεθά γ’· ἡ φάτις δ’ οὔ μοι πικρά.
ἤκουσας ὥς μ’ ἔκτεινεν ἥδε μηχαναῖς; ἤκουσα· καὶ σὺ δ’ ὠμὸς ὢν ἁμαρτάνεις.
οὐ χρή με τοὺς κτείνοντας ἀνταπολλύναι; προγόνοις δάμαρτες δυσμενεῖς ἀεί ποτε.
ἡμεῖς δὲ μητρυιαῖς γε πάσχοντες κακῶς.
μὴ ταῦτα· λείπων ἱερὰ καὶ στείχων πάτραν τί δή με δρᾶσαι νουθετούμενον χρεών; καθαρὸς Ἀθήνας ἔλθ’ ὑπ’ οἰωνῶν καλῶν.
καθαρὸς ἅπας τοι πολεμίους ὃς ἂν κτάνηι.
μὴ σύ γε· παρ’ ἡμῶν δ’ ἔκλαβ’ οὓς ἔχω λόγους.
λέγοις ἄν· εὔνους δ’ οὖσ’ ἐρεῖς ὅσ’ ἂν λέγηις.
ὁρᾶις τόδ’ ἄγγος χερὸς ὑπ’ ἀγκάλαις ἐμαῖς; ὁρῶ παλαιὰν ἀντίπηγ’ ἐν στέμμασιν.
ἐν τῆιδέ σ’ ἔλαβον νεόγονον βρέφος ποτέ.
τί φήις; ὁ μῦθος εἰσενήνεκται νέος.
σιγῆι γὰρ εἶχον αὐτά· νῦν δὲ δείκνυμεν.
πῶς οὖν ἔκρυπτες τότε λαβοῦσ’ ἡμᾶς πάλαι; ὁ θεὸς ἐβούλετ’ ἐν δόμοις <σ’> ἔχειν λάτριν.
νῦν δ’ οὐχὶ χρήιζει; τῶι τόδε γνῶναί με χρή; πατέρα κατειπὼν τῆσδέ σ’ ἐκπέμπει χθονός.
σὺ δ’ ἐκ κελευσμῶν ἢ πόθεν σώιζεις τάδε; ἐνθύμιόν μοι τότε τίθησι Λοξίας.
τί χρῆμα δρᾶσαι; λέγε, πέραινε σοὺς λόγους.
σῶσαι τόδ’ εὕρημ’ ἐς τὸν ὄντα νῦν χρόνον.
ἔχει δέ μοι τί κέρδος ἢ τίνα βλάβην; ἐνθάδε κέκρυπται σπάργαν’ οἷς ἐνῆσθα σύ.
μητρὸς τάδ’ ἡμῖν ἐκφέρεις ζητήματα; ἐπεί γ’ ὁ δαίμων βούλεται· πάροιθε δ’ οὔ.
ὦ μακαρία μοι φασμάτων ἥδ’ ἡμέρα.
λαβών νυν αὐτὰ τὴν τεκοῦσαν ἐκπόνει.
πᾶσάν γ’ ἐπελθὼν Ἀσιάδ’ Εὐρώπης θ’ ὅρους.
γνώσηι τάδ’ αὐτός. τοῦ θεοῦ δ’ ἕκατί σε ἔθρεψά τ’, ὦ παῖ, καὶ τάδ’ ἀποδίδωμί σοι, ἃ κεῖνος ἀκέλευστόν μ’ ἐβουλήθη λαβεῖν †σῶσαί θ’· ὅτου δ’ ἐβούλεθ’ οὕνεκ’ οὐκ ἔχω λέγειν†.
ἤιδει δὲ θνητῶν οὔτις ἀνθρώπων τάδε ἔχοντας ἡμᾶς οὐδ’ ἵν’ ἦν κεκρυμμένα.
καὶ χαῖρ’· ἴσον γάρ σ’ ὡς τεκοῦσ’ ἀσπάζομαι.
[ἄρξαι δ’ ὅθεν σὴν μητέρα ζητεῖν σε χρή· πρῶτον μὲν εἴ τις Δελφίδων τεκοῦσά σε ἐς τούσδε ναοὺς ἐξέθηκε παρθένος, ἔπειτα δ’ εἴ τις Ἑλλάς. ἐξ ἡμῶν δ’ ἔχεις ἅπαντα Φοίβου θ’, ὃς μετέσχε τῆς τύχης.] φεῦ φεῦ· κατ’ ὄσσων ὡς ὑγρὸν βάλλω δάκρυ, ἐκεῖσε τὸν νοῦν δοὺς ὅθ’ ἡ τεκοῦσά με κρυφαῖα νυμφευθεῖσ’ ἀπημπόλα λάθραι καὶ μαστὸν οὐκ ἐπέσχεν· ἀλλ’ ἀνώνυμος ἐν θεοῦ μελάθροις εἶχον οἰκέτην βίον.
τὰ τοῦ θεοῦ μὲν χρηστά, τοῦ δὲ δαίμονος βαρέα· χρόνον γὰρ ὅν μ’ ἐχρῆν ἐν ἀγκάλαις μητρὸς τρυφῆσαι καί τι τερφθῆναι βίου ἀπεστερήθην φιλτάτης μητρὸς τροφῆς.
τλήμων δὲ χἠ τεκοῦσά μ’· ὡς ταὐτὸν πάθος πέπονθε, παιδὸς ἀπολέσασα χαρμονάς.
καὶ νῦν λαβὼν τήνδ’ ἀντίπηγ’ οἴσω θεῶι ἀνάθημ’, ἵν’ εὕρω μηδὲν ὧν οὐ βούλομαι.
εἰ γάρ με δούλη τυγχάνει τεκοῦσά τις, εὑρεῖν κάκιον μητέρ’ ἢ σιγῶντ’ ἐᾶν.
ὦ Φοῖβε, ναοῖς ἀνατίθημι τήνδε σοῖς· καίτοι τί πάσχω; τοῦ θεοῦ προθυμίαι πολεμῶ, τὰ μητρὸς σύμβολ’ ὃς σέσωκέ μοι; ἀνοικτέον τάδ’ ἐστὶ καὶ τολμητέον· τὰ γὰρ πεπρωμέν’ οὐχ ὑπερβαίην ποτ’ ἄν.
ὦ στέμμαθ’ ἱερά, τί ποτέ μοι κεκεύθατε, καὶ σύνδεθ’ οἷσι τἄμ’ ἐφρουρήθη φίλα; ἰδοὺ περίπτυγμ’ ἀντίπηγος εὐκύκλου ὡς οὐ γεγήρακ’ ἔκ τινος θεηλάτου, εὐρώς τ’ ἄπεστι πλεγμάτων· ὁ δ’ ἐν μέσωι χρόνος πολὺς δὴ τοῖσδε θησαυρίσμασιν.
τί δῆτα φάσμα τῶν ἀνελπίστων ὁρῶ; σίγα σύ· πῆμα καὶ πάροιθεν ἦσθά μοι.
οὐκ ἐν σιωπῆι τἀμά· μή με νουθέτει.
ὁρῶ γὰρ ἄγγος ὧι ’ξέθηκ’ ἐγώ ποτε σέ γ’, ὦ τέκνον μοι, βρέφος ἔτ’ ὄντα νήπιον, Κέκροπος ἐς ἄντρα καὶ Μακρὰς πετρηρεφεῖς.
λείψω δὲ βωμὸν τόνδε, κεἰ θανεῖν με χρή.
λάζυσθε τήνδε· θεομανὴς γὰρ ἥλατο βωμοῦ λιποῦσα ξόανα· δεῖτε δ’ ὠλένας.
σφάζοντες οὐ λήγοιτ’ ἄν· ὡς ἀνθέξομαι καὶ τῆσδε καὶ σοῦ τῶν τ’ ἔσω κεκρυμμένων.
τάδ’ οὐχὶ δεινά; ῥυσιάζομαι δόλωι.
οὔκ, ἀλλὰ σοῖς φίλοισιν εὑρίσκηι φίλος.
ἐγὼ φίλος σός; κἆιτά μ’ ἔκτεινες λάθραι; παῖς γ’, εἰ τόδ’ ἐστὶ τοῖς τεκοῦσι φίλτατον.
παῦσαι πλέκουσα—λήψομαί σ’ ἐγώ—πλοκάς.
ἐς τοῦθ’ ἱκοίμην, τοῦδε τοξεύω, τέκνον.
κενὸν τόδ’ ἄγγος ἢ στέγει πλήρωμά τι; σά γ’ ἔνδυθ’, οἷσί σ’ ἐξέθηκ’ ἐγώ ποτε.
καὶ τοὔνομ’ αὐτῶν ἐξερεῖς πρὶν εἰσιδεῖν; κἂν μὴ φράσω γε, κατθανεῖν ὑφίσταμαι.
λέγ’· ὡς ἔχει τι δεινὸν ἥ γε τόλμα σου.
σκέψασθ’ ὃ παῖς ποτ’ οὖσ’ ὕφασμ’ ὕφην’ ἐγώ.
ποῖόν τι; πολλὰ παρθένων ὑφάσματα.
οὐ τέλεον, οἷον δ’ ἐκδίδαγμα κερκίδος.
μορφὴν ἔχον τίν’; ὥς με μὴ ταύτηι λάβηις.
Γοργὼν μὲν ἐν μέσοισιν ἠτρίοις πέπλων.
ὦ Ζεῦ, τίς ἡμᾶς ἐκκυνηγετεῖ πότμος; κεκρασπέδωται δ’ ὄφεσιν αἰγίδος τρόπον.
ἰδού·τόδ’ ἔσθ’ ὕφασμα †θέσφαθ’ ὡς εὑρίσκομεν†.
ὦ χρόνιον ἱστῶν παρθένευμα τῶν ἐμῶν.
ἔστιν τι πρὸς τῶιδ’ ἢ μόνον τόδ’ εὐτυχεῖς; δράκοντε μαρμαίροντε πάγχρυσον γένυν, δώρημ’ Ἀθάνας, οἷς τέκν’ ἐντρέφειν λέγει, Ἐριχθονίου γε τοῦ πάλαι μιμήματα.
τί δρᾶν, τί χρῆσθαι, φράζε μοι, χρυσώματι; δέραια παιδὶ νεογόνωι φέρειν, τέκνον.
ἔνεισιν οἵδε· τὸ δὲ τρίτον ποθῶ μαθεῖν.
στέφανον ἐλαίας ἀμφέθηκά σοι τότε, ἣν πρῶτ’ Ἀθάνας σκόπελος ἐξηνέγκατο, ὅς, εἴπερ ἐστίν, οὔποτ’ ἐκλείπει χλόην, θάλλει δ’, ἐλαίας ἐξ ἀκηράτου γεγώς.
ὦ φιλτάτη μοι μῆτερ, ἄσμενός σ’ ἰδὼν πρὸς ἀσμένας πέπτωκα σὰς παρηίδας.
ὦ τέκνον, ὦ φῶς μητρὶ κρεῖσσον ἡλίου (συγγνώσεται γὰρ ὁ θεός), ἐν χεροῖν σ’ ἔχω, ἄελπτον εὕρημ’, ὃν κατὰ γᾶς ἐνέρων χθονίων μέτα Περσεφόνας τ’ ἐδόκουν ναίειν.
ἀλλ’, ὦ φίλη μοι μῆτερ, ἐν χεροῖν σέθεν ὁ κατθανών τε κοὐ θανὼν φαντάζομαι.
ἰὼ ἰὼ λαμπρᾶς αἰθέρος ἀμπτυχαί, τίν’ αὐδὰν ἀύσω βοάσω; πόθεν μοι συνέκυρσ’ ἀδόκητος ἡδονά; πόθεν ἐλάβομεν χαράν; ἐμοὶ γενέσθαι πάντα μᾶλλον ἄν ποτε, μῆτερ, παρέστη τῶνδ’, ὅπως σός εἰμ’ ἐγώ.
ἔτι φόβωι τρέμω. μῶν οὐκ ἔχειν μ’ ἔχουσα; τὰς γὰρ ἐλπίδας ἀπέβαλον πρόσω.
ἰὼ <ἰὼ> γύναι, πόθεν ἔλαβες ἐμὸνβρέφος ἐς ἀγκάλας; τίν’ ἀνὰ χέρα δόμους ἔβα Λοξίου; θεῖον τόδ’· ἀλλὰ τἀπίλοιπα τῆς τύχης εὐδαιμονοῖμεν, ὡς τὰ πρόσθ’ ἐδυστύχει.
τέκνον, οὐκ ἀδάκρυτος ἐκλοχεύηι, γόοις δὲ ματρὸς ἐκ χερῶν ὁρίζηι.
νῦν δὲ γενειάσιν πάρα σέθεν πνέω μακαριωτάτας τυχοῦσ’ ἡδονᾶς.
τοὐμὸν λέγουσα καὶ τὸ σὸν κοινῶς λέγεις.
ἄπαιδες οὐκέτ’ ἐσμὲν οὐδ’ ἄτεκνοι· δῶμ’ ἑστιοῦται, γᾶ δ’ ἔχει τυράννους, ἀνηβᾶι δ’ Ἐρεχθεύς· ὅ τε γηγενέτας δόμος οὐκέτι νύκτα δέρκεται, ἀελίου δ’ ἀναβλέπει λαμπάσιν.
μῆτερ, παρών μοι καὶ πατὴρ μετασχέτω τῆς ἡδονῆς τῆσδ’ ἧς ἔδωχ’ ὑμῖν ἐγώ.
ὦ τέκνον, τί φήις; οἷον οἷον ἀνελέγχομαι.
πῶς εἶπας; ἄλλοθεν γέγονας, ἄλλοθεν.
ὤμοι· νόθον με παρθένευμ’ ἔτικτε σόν; οὐχ ὑπὸ λαμπάδων οὐδὲ χορευμάτων ὑμέναιος ἐμός, τέκνον, ἔτικτε σὸν κάρα.
αἰαῖ· πέφυκα δυσγενής, μῆτερ; πόθεν; ἴστω Γοργοφόνα τί τοῦτ’ ἔλεξας; ἃ σκοπέλοις ἐπ’ ἐμοῖς τὸν ἐλαιοφυῆ πάγον θάσσει λέγεις μοι σκολιὰ κοὐ σαφῆ τάδε.
παρ’ ἀηδόνιον πέτραν Φοίβωι τί Φοῖβον αὐδᾶις; κρυπτόμενον λέχος ηὐνάσθην λέγ’· ὡς ἐρεῖς τι κεδνὸν εὐτυχές τέ μοι.
δεκάτωι δέ σε μηνὸς ἐν κύκλωι κρύφιον ὠδῖν’ ἔτεκον Φοίβωι.
ὦ φίλτατ’ εἰποῦσ’, εἰ λέγεις ἐτήτυμα.
παρθένια δ’ †ἐμᾶς ματέρος† σπάργαν’ ἀμφίβολά σοι τάδ’ ἀνῆψα κερ- κίδος ἐμᾶς πλάνους.
γάλακτι δ’ οὐκ ἐπέσχον οὐδὲ μαστῶι τροφεῖα ματρὸς οὐδὲ λουτρὰ χειροῖν, ἀνὰ δ’ ἄντρον ἔρημον οἰωνῶν γαμφηλαῖς φόνευμα θοίναμά τ’ εἰς Ἅιδαν ἐκβάλληι.
ὦ δεινὰ τλᾶσα, μῆτερ. ἐν φόβωι, τέκνον, καταδεθεῖσα σὰν ἀπέβαλον ψυχάν.
ἔκτεινά σ’ ἄκουσ’. †ἐξ ἐμοῦ τ’ οὐχ ὅσι’ ἔθνηισκες†.
ἰὼ <ἰώ>· δειναὶ μὲν <αἱ> τότε τύχαι, δεινὰ δὲ καὶ τάδ’· ἑλισσόμεσθ’ ἐκεῖθεν ἐνθάδε δυστυχίαισιν εὐτυχίαις τε πάλιν, μεθίσταται δὲ πνεύματα.
μενέτω· τὰ πάροιθεν ἅλις κακά· νῦν δὲ γένοιτό τις οὖρος ἐκ κακῶν, ὦ παῖ.
μηδεὶς δοκείτω μηδὲν ἀνθρώπων ποτὲ ἄελπτον εἶναι πρὸς τὰ τυγχάνοντα νῦν.
ὦ μεταβαλοῦσα μυρίους ἤδη βροτῶν καὶ δυστυχῆσαι καὖθις αὖ πρᾶξαι καλῶς τύχη, παρ’ οἵαν ἤλθομεν στάθμην βίου μητέρα φονεῦσαι καὶ παθεῖν ἀνάξια.
φεῦ·ἆρ’ ἐν φαενναῖς ἡλίου περιπτυχαῖς ἔνεστι πάντα τάδε καθ’ ἡμέραν μαθεῖν; φίλον μὲν οὖν σ’ εὕρημα, μῆτερ, ηὕρομεν, καὶ τὸ γένος οὐδὲν μεμπτόν, ὡς ἡμῖν, τόδε· τὰ δ’ ἄλλα πρὸς σὲ βούλομαι μόνην φράσαι.
δεῦρ’ ἔλθ’· ἐς οὖς γὰρ τοὺς λόγους εἰπεῖν θέλω καὶ περικαλύψαι τοῖσι πράγμασι σκότον.
ὅρα σύ, μῆτερ, μὴ σφαλεῖσ’ ἃ παρθένοις ἐγγίγνεται νοσήματ’ ἐς κρυπτοὺς γάμους ἔπειτα τῶι θεῶι προστίθης τὴν αἰτίαν καὶ τοὐμὸν αἰσχρὸν ἀποφυγεῖν πειρωμένη Φοίβωι τεκεῖν με φήις, τεκοῦσ’ οὐκ ἐκ θεοῦ.
μὰ τὴν παρασπίζουσαν ἅρμασίν ποτε Νίκην Ἀθάναν Ζηνὶ γηγενεῖς ἔπι, οὐκ ἔστιν οὐδείς σοι πατὴρ θνητῶν, τέκνον, ἀλλ’ ὅσπερ ἐξέθρεψε Λοξίας ἄναξ.
πῶς οὖν τὸν αὑτοῦ παῖδ’ ἔδωκ’ ἄλλωι πατρὶ Ξούθου τέ φησι παῖδά μ’ ἐκπεφυκέναι; πεφυκέναι μὲν οὐχί, δωρεῖται δέ σε αὑτοῦ γεγῶτα· καὶ γὰρ ἂν φίλος φίλωι δοίη τὸν αὑτοῦ παῖδα δεσπότην δόμων.
ὁ θεὸς ἀληθὴς ἢ μάτην μαντεύεται; ἐμοῦ ταράσσει, μῆτερ, εἰκότως φρένα.
ἄκουε δή νυν ἅμ’ ἐσῆλθεν, ὦ τέκνον· εὐεργετῶν σε Λοξίας ἐς εὐγενῆ δόμον καθίζει· τοῦ θεοῦ δὲ λεγόμενος οὐκ ἔσχες ἄν ποτ’ οὔτε παγκλήρους δόμους οὔτ’ ὄνομα πατρός. πῶς γάρ, οὗ γ’ ἐγὼ γάμους ἔκρυπτον αὐτὴ καί σ’ ἀπέκτεινον λάθραι; ὁ δ’ ὠφελῶν σε προστίθησ’ ἄλλωι πατρί.
οὐχ ὧδε φαύλως αὔτ’ ἐγὼ μετέρχομαι, ἀλλ’ ἱστορήσω Φοῖβον εἰσελθὼν δόμους εἴτ’ εἰμὶ θνητοῦ πατρὸς εἴτε Λοξίου.
ἔα· τίς οἴκων θυοδόκων ὑπερτελὴς ἀντήλιον πρόσωπον ἐκφαίνει θεῶν; φεύγωμεν, ὦ τεκοῦσα, μὴ τὰ δαιμόνων ὁρῶμεν, εἰ μὴ καιρός ἐσθ’ ἡμᾶς ὁρᾶν.
μὴ φεύγετ’· οὐ γὰρ πολεμίαν με φεύγετε ἀλλ’ ἔν τ’ Ἀθήναις κἀνθάδ’ οὖσαν εὐμενῆ.
ἐπώνυμος δὲ σῆς ἀφικόμην χθονὸς Παλλάς, δρόμωι σπεύσασ’ Ἀπόλλωνος πάρα, ὃς ἐς μὲν ὄψιν σφῶιν μολεῖν οὐκ ἠξίου, μὴ τῶν πάροιθε μέμψις ἐς μέσον μόληι, ἡμᾶς δὲ πέμπει τοὺς λόγους ὑμῖν φράσαι· ὡς ἥδε τίκτει σ’ ἐξ Ἀπόλλωνος πατρός, δίδωσι δ’ οἷς ἔδωκεν, οὐ φύσασί σε, ἀλλ’ ὡς κομίζηι ’ς οἶκον εὐγενέστατον.
ἐπεὶ δ’ ἀνεώιχθη πρᾶγμα μηνυθὲν τόδε, θανεῖν σε δείσας μητρὸς ἐκ βουλευμάτων καὶ τήνδε πρὸς σοῦ, μηχαναῖς ἐρρύσατο.
ἔμελλε δ’ αὐτὰ διασιωπήσας ἄναξ ἐν ταῖς Ἀθήναις γνωριεῖν ταύτην τε σοὶ σέ θ’ ὡς πέφυκας τῆσδε καὶ Φοίβου πατρός.
ἀλλ’ ὡς περαίνω πρᾶγμα καὶ χρησμοὺς θεοῦ, ἐφ’ οἷσιν ἔζευξ’ ἅρματ’, εἰσακούσατον.
λαβοῦσα τόνδε παῖδα Κεκροπίαν χθόνα χώρει, Κρέουσα, κἀς θρόνους τυραννικοὺς ἵδρυσον. ἐκ γὰρ τῶν Ἐρεχθέως γεγὼς δίκαιος ἄρχειν τῆς ἐμῆς ὅδε χθονός, ἔσται δ’ ἀν’ Ἑλλάδ’ εὐκλεής. οἱ τοῦδε γὰρ παῖδες γενόμενοι τέσσαρες ῥίζης μιᾶς ἐπώνυμοι γῆς κἀπιφυλίων χθονὸς λαῶν ἔσονται, σκόπελον οἳ ναίουσ’ ἐμόν.
Γελέων μὲν ἔσται πρῶτος· εἶτα δεύτερος <                                    > Ὅπλητες Ἀργαδῆς τ’, ἐμῆς <τ’> ἀπ’ αἰγίδος ἓν φῦλον ἕξουσ’ Αἰγικορῆς. οἱ τῶνδε δ’ αὖ παῖδες γενόμενοι σὺν χρόνωι πεπρωμένωι Κυκλάδας ἐποικήσουσι νησαίας πόλεις χέρσους τε παράλους, ὃ σθένος τἠμῆι χθονὶ δίδωσιν· ἀντίπορθμα δ’ ἠπείροιν δυοῖν πεδία κατοικήσουσιν, Ἀσιάδος τε γῆς Εὐρωπίας τε· τοῦδε δ’ ὀνόματος χάριν Ἴωνες ὀνομασθέντες ἕξουσιν κλέος.
Ξούθωι δὲ καὶ σοὶ γίγνεται κοινὸν γένος, Δῶρος μέν, ἔνθεν Δωρὶς ὑμνηθήσεται πόλις κατ’ αἶαν Πελοπίαν· ὁ δεύτερος Ἀχαιός, ὃς γῆς παραλίας Ῥίου πέλας τύραννος ἔσται, κἀπισημανθήσεται κείνου κεκλῆσθαι λαὸς ὄνομ’ ἐπώνυμον.
καλῶς δ’ Ἀπόλλων πάντ’ ἔπραξε· πρῶτα μὲν ἄνοσον λοχεύει σ’, ὥστε μὴ γνῶναι φίλους· ἐπεὶ δ’ ἔτικτες τόνδε παῖδα κἀπέθου ἐν σπαργάνοισιν, ἁρπάσαντ’ ἐς ἀγκάλας Ἑρμῆν κελεύει δεῦρο πορθμεῦσαι βρέφος, ἔθρεψέ τ’ οὐδ’ εἴασεν ἐκπνεῦσαι βίον.
νῦν οὖν σιώπα παῖς ὅδ’ ὡς πέφυκε σός, ἵν’ ἡ δόκησις Ξοῦθον ἡδέως ἔχηι σύ τ’ αὖ τὰ σαυτῆς ἀγάθ’ ἔχουσ’ ἴηις, γύναι.
καὶ χαίρετ’· ἐκ γὰρ τῆσδ’ ἀναψυχῆς πόνων εὐδαίμον’ ὑμῖν πότμον ἐξαγγέλλομαι.
ὦ Διὸς Παλλὰς μεγίστου θύγατερ, οὐκ ἀπιστίαι σοὺς λόγους ἐδεξάμεσθα, πείθομαι δ’ εἶναι πατρὸς Λοξίου καὶ τῆσδε· καὶ πρὶν τοῦτο δ’ οὐκ ἄπιστον ἦν.
τἀμὰ νῦν ἄκουσον· αἰνῶ Φοῖβον οὐκ αἰνοῦσα πρίν, οὕνεχ’ οὗ ποτ’ ἠμέλησε παιδὸς ἀποδίδωσί μοι.
αἵδε δ’ εὐωποὶ πύλαι μοι καὶ θεοῦ χρηστήρια, δυσμενῆ πάροιθεν ὄντα. νῦν δὲ καὶ ῥόπτρων χέρας ἡδέως ἐκκριμνάμεσθα καὶ προσεννέπω πύλας.
ἤινεσ’ οὕνεκ’ εὐλογεῖς θεὸν μεταβαλοῦσ’ †ἀεί που† χρόνια μὲν τὰ τῶν θεῶν πως, ἐς τέλος δ’ οὐκ ἀσθενῆ.
ὦ τέκνον, στείχωμεν οἴκους. στείχεθ’, ἕψομαι δ’ ἐγώ.
ἀξία γ’ ἡμῶν ὁδουρός. καὶ φιλοῦσά γε πτόλιν.
ἐς θρόνους δ’ ἵζου παλαιούς. ἄξιον τὸ κτῆμά μοι.
ὦ Διὸς Λητοῦς τ’ Ἄπολλον, χαῖρ’· ὅτωι δ’ ἐλαύνεταισυμφοραῖς οἶκος, σέβοντα δαίμονας θαρσεῖν χρεών· ἐς τέλος γὰρ οἱ μὲν ἐσθλοὶ τυγχάνουσιν ἀξίων, οἱ κακοὶ δ’, ὥσπερ πεφύκασ’, οὔποτ’ εὖ πράξειαν ἄν.
Θεοὺς μὲν αἰτῶ τῶνδ’ ἀπαλλαγὴν πόνων, φρουρᾶς ἐτείας μῆκος, ἣν κοιμώμενος στέγαις Ἀτρειδῶν ἄγκαθεν, κυνὸς δίκην, ἄστρων κάτοιδα νυκτέρων ὁμήγυριν, καὶ τοὺς φέροντας χεῖμα καὶ θέρος βροτοῖς λαμπροὺς δυνάστας, ἐμπρέποντας αἰθέρι [ἀστέρας, ὅταν φθίνωσιν, ἀντολάς τε τῶν].
καὶ νῦν φυλάσσω λαμπάδος τὸ σύμβολον, αὐγὴν πυρὸς φέρουσαν ἐκ Τροίας φάτιν ἁλώσιμόν τε βάξιν· ὧδε γὰρ κρατεῖ γυναικὸς ἀνδρόβουλον ἐλπίζον κέαρ.
εὖτ’ ἂν δὲ νυκτίπλαγκτον ἔνδροσόν τ’ ἔχων εὐνὴν ὀνείροις οὐκ ἐπισκοπουμένην ἐμήν—φόβος γὰρ ἀνθ’ ὕπνου παραστατεῖ, τὸ μὴ βεβαίως βλέφαρα συμβαλεῖν ὕπνῳ— ὅταν δ’ ἀείδειν ἢ μινύρεσθαι δοκῶ, ὕπνου τόδ’ ἀντίμολπον ἐντέμνων ἄκος, κλαίω τότ’ οἴκου τοῦδε συμφορὰν στένων οὐχ ὡς τὰ πρόσθ’ ἄριστα διαπονουμένου.
νῦν δ’ εὐτυχὴς γένοιτ’ ἀπαλλαγὴ πόνων εὐαγγέλου φανέντος ὀρφναίου πυρός.
ὦ χαῖρε λαμπτήρ, νυκτὸς ἡμερήσιον φάος πιφαύσκων καὶ χορῶν κατάστασιν πολλῶν ἐν Ἄργει, τῆσδε συμφορᾶς χάριν.
ἰοὺ ἰού.
Ἀγαμέμνονος γυναικὶ σημαίνω τορῶς εὐνῆς ἐπαντείλασαν ὡς τάχος δόμοις ὀλολυγμὸν εὐφημοῦντα τῇδε λαμπάδι ἐπορθιάζειν, εἴπερ Ἰλίου πόλις ἑάλωκεν, ὡς ὁ φρυκτὸς ἀγγέλλων πρέπει· αὐτός τ’ ἔγωγε φροίμιον χορεύσομαι.
τὰ δεσποτῶν γὰρ εὖ πεσόντα θήσομαι τρὶς ἓξ βαλούσης τῆσδέ μοι φρυκτωρίας.
γένοιτο δ’ οὖν μολόντος εὐφιλῆ χέρα ἄνακτος οἴκων τῇδε βαστάσαι χερί.
τὰ δ’ ἄλλα σιγῶ· βοῦς ἐπὶ γλώσσῃ μέγας βέβηκεν· οἶκος δ’ αὐτός, εἰ φθογγὴν λάβοι, σαφέστατ’ ἂν λέξειεν· ὡς ἑκὼν ἐγὼ μαθοῦσιν αὐδῶ κοὐ μαθοῦσι λήθομαι.
δέκατον μὲν ἔτος τόδ’ ἐπεὶ Πριάμῳ μέγας ἀντίδικος, Μενέλαος ἄναξ ἠδ’ Ἀγαμέμνων, διθρόνου Διόθεν καὶ δισκήπτρου τιμῆς ὀχυρὸν ζεῦγος Ἀτρειδᾶν, στόλον Ἀργείων χιλιοναύταν τῆσδ’ ἀπὸ χώρας ἦραν, στρατιῶτιν ἀρωγάν, μέγαν ἐκ θυμοῦ κλάζοντες Ἄρη τρόπον αἰγυπιῶν, οἵτ’ ἐκπατίοις ἄλγεσι παίδων ὕπατοι λεχέων στροφοδινοῦνται πτερύγων ἐρετμοῖσιν ἐρεσσόμενοι, δεμνιοτήρη πόνον ὀρταλίχων ὀλέσαντες· ὕπατος δ’ ἀίων ἤ τις Ἀπόλλων ἢ Πὰν ἢ Ζεὺς οἰωνόθροον γόον ὀξυβόαν τῶνδε μετοίκων ὑστερόποινον πέμπει παραβᾶσιν Ἐρινύν.
οὕτω δ’ Ἀτρέως παῖδας ὁ κρείσσων ἐπ’ Ἀλεξάνδρῳ πέμπει ξένιος Ζεὺς πολυάνορος ἀμφὶ γυναικός, πολλὰ παλαίσματα καὶ γυιοβαρῆ, γόνατος κονίαισιν ἐρειδομένου διακναιομένης τ’ ἐν προτελείοις κάμακος, θήσων Δαναοῖσιν Τρωσί θ’ ὁμοίως. ἔστι δ’ ὅπη νῦν ἔστι· τελεῖται δ’ ἐς τὸ πεπρωμένον· οὔθ’ ὑποκαίων οὔτ’ ἐπιλείβων οὔτε δακρύων ἀπύρων ἱερῶν ὀργὰς ἀτενεῖς παραθέλξει.
ἡμεῖς δ’ ἀτίται σαρκὶ παλαιᾷ τῆς τότ’ ἀρωγῆς ὑπολειφθέντες μίμνομεν ἰσχὺν ἰσόπαιδα νέμοντες ἐπὶ σκήπτροις.
ὅ τε γὰρ νεαρὸς μυελὸς στέρνων ἐντὸς ἀνᾴσσων ἰσόπρεσβυς Ἄρης δ’ οὐκ ἔνι χώρᾳ, τό θ’ ὑπέργηρων φυλλάδος ἤδη κατακαρφομένης τρίποδας μὲν ὁδοὺς στείχει, παιδὸς δ’ οὐδὲν ἀρείων ὄναρ ἡμερόφαντον ἀλαίνει.
σὺ δέ, Τυνδάρεω θύγατερ, βασίλεια Κλυταιμήστρα, τί χρέος; τί νέον; τί δ’ ἐπαισθομένη τίνος ἀγγελίας πειθοῖ περίπεμπτα θυοσκεῖς; πάντων δὲ θεῶν τῶν ἀστυνόμων, ὑπάτων, χθονίων, τῶν τε θυραίων τῶν τ’ ἀγοραίων, βωμοὶ δώροισι φλέγονται· ἄλλη δ’ ἄλλοθεν οὐρανομήκης λαμπὰς ἀνίσχει, φαρμασσομένη χρίματος ἁγνοῦ μαλακαῖς ἀδόλοισι παρηγορίαις, πελάνῳ μυχόθεν βασιλείῳ.
τούτων λέξασ’ ὅ τι καὶ δυνατὸν καὶ θέμις αἴνει παιών τε γενοῦ τῆσδε μερίμνης, ἣ νῦν τοτὲ μὲν κακόφρων τελέθει, τοτὲ δ’ ἐκ θυσιῶν ἀγάν’ ἀμφαίνουσ’ ἐλπὶς ἀμύνει φροντίδ’ ἄπληστον † τὴν θυμοφθόρον λύπης φρένα. † κύριός εἰμι θροεῖν ὅδιον κράτος αἴσιον ἀνδρῶν  ἐντελέων· ἔτι γὰρ θεόθεν καταπνεύει πειθώ, μολπᾶν ἀλκάν, σύμφυτος αἰών· ὅπως Ἀχαιῶν δίθρονον κράτος, Ἑλλάδος ἥβας ξύμφρονα ταγάν, πέμπει σὺν δορὶ καὶ χερὶ πράκτορι θούριος ὄρνις Τευκρίδ’ ἐπ’ αἶαν, οἰωνῶν βασιλεὺς βασιλεῦσι νεῶν ὁ κελαινός, ὅ τ’ ἐξόπιν ἀργᾶς, φανέντες ἴκταρ μελάθρων χερὸς ἐκ δοριπάλτου παμπρέπτοις ἐν ἕδραισι, βοσκόμενοι λαγίναν, ἐρικύμονα φέρματα, γένναν, βλαβέντα λοισθίων δρόμων.
αἵλινον αἵλινον εἰπέ, τὸ δ’ εὖ νικάτω.
κεδνὸς δὲ στρατόμαντις ἰδὼν δύο λήμασι δισσοὺς  Ἀτρεΐδας μαχίμους ἐδάη λαγοδαίτας πομπούς τ’ ἀρχάς· οὕτω δ’ εἶπε τερᾴζων· ‘χρόνῳ μὲν ἀγρεῖ Πριάμου πόλιν ἅδε κέλευθος, πάντα δὲ πύργων κτήνη πρόσθε τὰ δημιοπληθέα Μοῖρα λαπάξει πρὸς τὸ βίαιον· οἶον μή τις ἄγα θεόθεν κνεφάσῃ προτυπὲν στόμιον μέγα Τροίας στρατωθέν. οἴκτῳ γὰρ ἐπίφθονος Ἄρτεμις ἀγνὰ πτανοῖσιν κυσὶ πατρὸς αὐτότοκον πρὸ λόχου μογερὰν πτάκα θυομένοισι· στυγεῖ δὲ δεῖπνον αἰετῶν.’ αἵλινον αἵλινον εἰπέ, τὸ δ’ εὖ νικάτω.
‘τόσον περ εὔφρων ἁ καλά,  δρόσοις ἀέπτοις μαλερῶν λεόντων πάντων τ’ ἀγρονόμων φιλομάστοις θηρῶν ὀβρικάλοισι τερπνά, τούτων αἰτεῖ ξύμβολα κρᾶναι, δεξιὰ μὲν κατάμομφα δὲ φάσματα † στρουθῶν.
ἰήιον δὲ καλέω Παιᾶνα, μή τινας ἀντιπνόους Δαναοῖς χρονίας ἐχενῇδας ἀπλοίας τεύξῃ, σπευδομένα θυσίαν ἑτέραν, ἄνομόν τιν’, ἄδαιτον, νεικέων τέκτονα σύμφυτον, οὐ δεισήνορα. μίμνει γὰρ φοβερὰ παλίνορτος οἰκονόμος δολία μνάμων μῆνις τεκνόποινος.’ τοιάδε Κάλχας ξὺν μεγάλοις ἀγαθοῖς ἀπέκλαγξεν μόρσιμ’ ἀπ’ ὀρνίθων ὁδίων οἴκοις βασιλείοις· τοῖς δ’ ὁμόφωνον αἵλινον αἵλινον εἰπέ, τὸ δ’ εὖ νικάτω.
Ζεύς, ὅστις ποτ’ ἐστίν, εἰ τόδ’ αὐ-  τῷ φίλον κεκλημένῳ, τοῦτό νιν προσεννέπω.
οὐκ ἔχω προσεικάσαι πάντ’ ἐπισταθμώμενος πλὴν Διός, εἰ τὸ μάταν ἀπὸ φροντίδος ἄχθος χρὴ βαλεῖν ἐτητύμως.
οὐδ’ ὅστις πάροιθεν ἦν μέγας,  παμμάχῳ θράσει βρύων, οὐδὲ λέξεται πρὶν ὤν· ὃς δ’ ἔπειτ’ ἔφυ, τρια- κτῆρος οἴχεται τυχών.
Ζῆνα δέ τις προφρόνως ἐπινίκια κλάζων τεύξεται φρενῶν τὸ πᾶν, τὸν φρονεῖν βροτοὺς ὁδώ-  σαντα, τὸνπάθει μάθος θέντα κυρίως ἔχειν.
στάζει δ’ ἀνθ’ ὕπνου πρὸ καρδίας μνησιπήμων πόνος· καὶ παρ’ ἄ- κοντας ἦλθε σωφρονεῖν.
δαιμόνων δέ που χάρις βίαιος σέλμα σεμνὸν ἡμένων.
καὶ τόθ’ ἡγεμὼν ὁ πρέ-  σβυς νεῶν Ἀχαιικῶν, μάντιν οὔτινα ψέγων, ἐμπαίοις τύχαισι συμπνέων, εὖτ’ ἀπλοίᾳ κεναγγεῖ βαρύ- νοντ’ Ἀχαιικὸς λεώς, Χαλκίδος πέραν ἔχων παλιρρό- χθοις ἐν Αὐλίδος τόποις· πνοαὶ δ’ ἀπὸ Στρυμόνος μολοῦσαι  κακόσχολοι, νήστιδες, δύσορμοι, βροτῶν ἄλαι, ναῶν <τε> καὶ πεισμάτων ἀφειδεῖς, παλιμμήκη χρόνον τιθεῖσαι τρίβῳ κατέξαινον ἄνθος Ἀργεί- ων· ἐπεὶ δὲ καὶ πικροῦ χείματος ἄλλο μῆχαρ βριθύτερον πρόμοισιν μάντις ἔκλαγξεν προφέρων Ἄρτεμιν, ὥστε χθόνα βάκτροις ἐπικρούσαντας Ἀτρείδας δάκρυ μὴ κατασχεῖν· ἄναξ δ’ ὁ πρέσβυς τόδ’ εἶπε φωνῶν·  ‘βαρεῖα μὲν κὴρ τὸ μὴ πιθέσθαι, βαρεῖα δ’, εἰ τέκνον δαΐξω, δόμων ἄγαλμα, μιαίνων παρθενοσφάγοισιν ῥείθροις πατρῴους χέρας πέλας βω- μοῦ. τί τῶνδ’ ἄνευ κακῶν; πῶς λιπόναυς γένωμαι ξυμμαχίας ἁμαρτών; παυσανέμου γὰρ θυσίας παρθενίου θ’ αἵματος ὀργᾷ περιόργως ἐπιθυμεῖν θέμις. εὖ γὰρ εἴη.’ ἐπεὶ δ’ ἀνάγκας ἔδυ λέπαδνον  φρενὸς πνέων δυσσεβῆ τροπαίαν ἄναγνον, ἀνίερον, τόθεν τὸ παντότολμον φρονεῖν μετέγνω.
βροτοὺς θρασύνει γὰρ αἰσχρόμητις τάλαινα παρακοπὰ πρωτοπήμων.
ἔτλα δ’ οὖν θυτὴρ γενέσθαι θυγατρός, γυναικοποίνων πολέμων ἀρωγὰν καὶ προτέλεια ναῶν.
λιτὰς δὲ καὶ κληδόνας πατρῴους  παρ’ οὐδὲν αἰῶ τε παρθένειον ἔθεντο φιλόμαχοι βραβῆς.
φράσεν δ’ ἀόζοις πατὴρ μετ’ εὐχὰν δίκαν χιμαίρας ὕπερθε βωμοῦ πέπλοισι περιπετῆ παντὶ θυμῷ προνωπῆ λαβεῖν ἀέρδην, στόματός τε καλλιπρῴρου φυλακᾷ κατασχεῖν φθόγγον ἀραῖον οἴκοις.
βίᾳ χαλινῶν δ’, ἀναύδῳ μένει,  κρόκου βαφὰς [δ’] ἐς πέδον χέουσα, ἔβαλλ’ ἕκαστον θυτή- ρων ἀπ’ ὄμματος βέλει  φιλοίκτῳ, πρέπουσα τὼς ἐν γραφαῖς, προσεννέπειν θέλουσ’, ἐπεὶ πολλάκις πατρὸς κατ’ ἀνδρῶνας εὐτραπέζους ἔμελψεν, ἁγνᾷ δ’ ἀταύρωτος αὐδᾷ πατρὸς φίλου τριτόσπονδον εὔποτμον παιῶνα φίλως ἐτίμα.
τὰ δ’ ἔνθεν οὔτ’ εἶδον οὔτ’ ἐννέπω·  τέχναι δὲ Κάλχαντος οὐκ ἄκραντοι.
Δίκα δὲ τοῖς μὲν παθοῦ- σιν μαθεῖν ἐπιρρέπει·  τὸ μέλλον ἐπεὶ γένοιτ’ ἂν κλύοις· πρὸ χαιρέτω· ἴσον δὲ τῷ προστένειν.
τορὸν γὰρ ἥξει σύνορθρον αὐγαῖς.
πέλοιτο δ’ οὖν ἁ ’πὶ τούτοισιν εὖ πρᾶξις, ὡς θέλει τόδ’ ἄγχιστον Ἀπίας γαίας μονόφρουρον ἕρκος.
ἥκω σεβίζων σόν, Κλυταιμήστρα, κράτος· δίκη γάρ ἐστι φωτὸς ἀρχηγοῦ τίειν γυναῖκ’ ἐρημωθέντος ἄρσενος θρόνου.
σὺ δ’ εἴ τι κεδνὸν εἴτε μὴ πεπυσμένη εὐαγγέλοισιν ἐλπίσιν θυηπολεῖς, κλύοιμ’ ἂν εὔφρων· οὐδὲ σιγώσῃ φθόνος.
ΚΛΥΤΑΙΜΗΣΤΡΑεὐάγγελος μέν, ὥσπερ ἡ παροιμία, ἕως γένοιτο μητρὸς εὐφρόνης πάρα.
πεύσῃ δὲ χάρμα μεῖζον ἐλπίδος κλύειν· Πριάμου γὰρ ᾑρήκασιν Ἀργεῖοι πόλιν.
πῶς φῄς; πέφευγε τοὔπος ἐξ ἀπιστίας.
Τροίαν Ἀχαιῶν οὖσαν· ἦ τορῶς λέγω; χαρά μ’ ὑφέρπει δάκρυον ἐκκαλουμένη.
εὖ γὰρ φρονοῦντος ὄμμα σοῦ κατηγορεῖ.
τί γὰρ τὸ πιστόν; ἔστι τῶνδέ σοι τέκμαρ; ἔστιν· τί δ’ οὐχί; μὴ δολώσαντος θεοῦ.
πότερα δ’ ὀνείρων φάσματ’ εὐπειθῆ σέβεις; οὐ δόξαν ἂν λάκοιμι βριζούσης φρενός.
ἀλλ’ ἦ σ’ ἐπίανέν τις ἄπτερος φάτις; παιδὸς νέας ὣς κάρτ’ ἐμωμήσω φρένας.
ποίου χρόνου δὲ καὶ πεπόρθηται πόλις; τῆς νῦν τεκούσης φῶς τόδ’ εὐφρόνης λέγω.
καὶ τίς τόδ’ ἐξίκοιτ’ ἂν ἀγγέλων τάχος; Ἥφαιστος Ἴδης λαμπρὸν ἐκπέμπων σέλας.
φρυκτὸς δὲ φρυκτὸν δεῦρ’ ἀπ’ ἀγγάρου πυρὸς ἔπεμπεν· Ἴδη μὲν πρὸς Ἑρμαῖον λέπας Λήμνου· μέγαν δὲ πανὸν ἐκ νήσου τρίτον Ἀθῷον αἶπος Ζηνὸς ἐξεδέξατο, ὑπερτελής τε, πόντον ὥστε νωτίσαι ἰχθῦς πορευτοῦ λαμπάδος πρὸς ἡδονήν, πεύκη τὸ χρυσοφεγγές, ὥς τις ἥλιος, σέλας παραγγείλασα Μακίστου σκοπαῖς· ὁ δ’ οὔτι μέλλων οὐδ’ ἀφρασμόνως ὕπνῳ νικώμενος παρῆκεν ἀγγέλου μέρος· ἑκὰς δὲ φρυκτοῦ φῶς ἐπ’ Εὐρίπου ῥοὰς Μεσσαπίου φύλαξι σημαίνει μολόν.
οἱ δ’ ἀντέλαμψαν καὶ παρήγγειλαν πρόσω γραίας ἐρείκης θωμὸν ἅψαντες πυρί.
σθένουσα λαμπὰς δ’ οὐδέπω μαυρουμένη, ὑπερθοροῦσα πεδίον Ἀσωποῦ, δίκην φαιδρᾶς σελήνης, πρὸς Κιθαιρῶνος λέπας, ἤγειρεν ἄλλην ἐκδοχὴν πομποῦ πυρός.
φάος δὲ τηλέπομπον οὐκ ἠναίνετο φρουρά, πλέον καίουσα τῶν εἰρημένων, λίμνην δ’ ὑπὲρ Γοργῶπιν ἔσκηψεν φάος, ὄρος τ’ ἐπ’ Αἰγίπλαγκτον ἐξικνούμενον ὤτρυνε θεσμὸν μὴ χατίζεσθαι πυρός.
πέμπουσι δ’ ἀνδαίοντες ἀφθόνῳ μένει φλογὸς μέγαν πώγωνα, καὶ Σαρωνικοῦ πορθμοῦ κάτοπτον πρῶν’ ὑπερβάλλειν πρόσω φλέγουσαν· εἶτ’ ἔσκηψεν, εὖτ’ ἀφίκετο Ἀραχναῖον αἶπος, ἀστυγείτονας σκοπάς· κἄπειτ’ Ἀτρειδῶν ἐς τόδε σκήπτει στέγος φάος τόδ’ οὐκ ἄπαππον Ἰδαίου πυρός.
τοιοίδε τοί μοι λαμπαδηφόρων νομοί, ἄλλος παρ’ ἄλλου διαδοχαῖς πληρούμενοι· νικᾷ δ’ ὁ πρῶτος καὶ τελευταῖος δραμών.
τέκμαρ τοιοῦτον σύμβολόν τε σοὶ λέγω ἀνδρὸς παραγγείλαντος ἐκ Τροίας ἐμοί.
θεοῖς μὲν αὖθις, ὦ γύναι, προσεύξομαι.
λόγους δ’ ἀκοῦσαι τούσδε κἀποθαυμάσαι διηνεκῶς θέλοιμ’ ἂν ὡς λέγεις πάλιν.
Τροίαν Ἀχαιοὶ τῇδ’ ἔχουσ’ ἐν ἡμέρᾳ.
οἶμαι βοὴν ἄμεικτον ἐν πόλει πρέπειν.
ὄξος τ’ ἄλειφά τ’ ἐγχέας ταὐτῷ κύτει διχοστατοῦντ’ ἂν οὐ φίλως † προσεννέποις.
καὶ τῶν ἁλόντων καὶ κρατησάντων δίχα φθογγὰς ἀκούειν ἔστι συμφορᾶς διπλῆς.
οἱ μὲν γὰρ ἀμφὶ σώμασιν πεπτωκότες ἀνδρῶν κασιγνήτων τε, καὶ φυταλμίων παῖδες γερόντων, οὐκέτ’ ἐξ ἐλευθέρου δέρης ἀποιμώζουσι φιλτάτων μόρον· τοὺς δ’ αὖτε νυκτίπλαγκτος ἐκ μάχης πόνος νήστεις πρὸς ἀρίστοισιν ὧν ἔχει πόλις τάσσει, πρὸς οὐδὲν ἐν μέρει τεκμήριον, ἀλλ’ ὡς ἕκαστος ἔσπασεν τύχης πάλον.
ἐν αἰχμαλώτοις Τρωικοῖς οἰκήμασιν ναίουσιν ἤδη, τῶν ὑπαιθρίων πάγων δρόσων τ’ ἀπαλλαχθέντες· ὡς δ’ εὐδαίμονες ἀφύλακτον εὑδήσουσι πᾶσαν εὐφρόνην.
εἰ δ’ εὐσεβοῦσι τοὺς πολισσούχους θεοὺς τοὺς τῆς ἁλούσης γῆς θεῶν θ’ ἱδρύματα, οὔ τἂν ἑλόντες ἀνθαλοῖεν ἄν.
ἔρως δὲ μή τις πρότερον ἐμπίπτῃ στρατῷ πορθεῖν ἃ μὴ χρή, κέρδεσιν νικωμένους.
δεῖ γὰρ πρὸς οἴκους νοστίμου σωτηρίας κάμψαι διαύλου θάτερον κῶλον πάλιν· θεοῖς δ’ ἀναμπλάκητος εἰ μόλοι στρατός, ἐγρηγορὸς τὸ πῆμα τῶν ὀλωλότων γένοιτ’ ἄν, εἰ πρόσπαιά πη τεύχοι κακά.
τοιαῦτά τοι γυναικὸς ἐξ ἐμοῦ κλύεις· τὸ δ’ εὖ κρατοίη, μὴ διχορρόπως ἰδεῖν.
πολλῶν γὰρ ἐσθλῶν τήνδ’ ὄνησιν εἱλόμην.
γύναι, κατ’ ἄνδρα σώφρον’ εὐφρόνως λέγεις.
ἐγὼ δ’ ἀκούσας πιστά σου τεκμήρια θεοὺς προσειπεῖν αὖ παρασκευάζομαι.
χάρις γὰρ οὐκ ἄτιμος εἴργασται πόνων.
ὦ Ζεῦ βασιλεῦ καὶ νὺξ φιλία μεγάλων κόσμων κτεάτειρα, ἥτ’ ἐπὶ Τροίας πύργοις ἔβαλες στεγανὸν δίκτυον, ὡς μήτε μέγαν μήτ’ οὖν νεαρῶν τιν’ ὑπερτελέσαι μέγα δουλείας γάγγαμον, ἄτης παναλώτου.
Δία τοι ξένιον μέγαν αἰδοῦμαι τὸν τάδε πράξαντ’, ἐπ’ Ἀλεξάνδρῳ τείνοντα πάλαι τόξον, ὅπως ἂν μήτε πρὸ καιροῦ μήθ’ ὑπὲρ ἄστρων βέλος ἠλίθιον σκήψειεν.
Διὸς πλαγὰν ἔχουσιν εἰπεῖν,  πάρεστιν τοῦτό γ’ ἐξιχνεῦσαι.
ἔπραξεν ὡς ἔκρανεν. οὐκ ἔφα τις θεοὺς βροτῶν ἀξιοῦσθαι μέλειν ὅσοις ἀθίκτων χάρις πατοῖθ’· ὁ δ’ οὐκ εὐσεβής.
πέφανται δ’ ἐγγονοῦσα τόλμη τῶν Ἄρη πνεόντων μεῖζον ἢ δικαίως, φλεόντων δωμάτων ὑπέρφευ ὑπὲρ τὸ βέλτιστον. ἔστω δ’ ἀπή- μαντον, ὥστ’ ἀπαρκεῖν εὖ πραπίδων λαχόντι.
οὐ γὰρ ἔστιν ἔπαλξις πλούτου πρὸς κόρον ἀνδρὶ λακτίσαντι μέγαν Δίκας βωμὸν εἰς ἀφάνειαν.
βιᾶται δ’ ἁ τάλαινα πειθώ,  προβούλου παῖς ἄφερτος ἄτας.
ἄκος δὲ πᾶν μάταιον. οὐκ ἐκρύφθη, πρέπει δέ, φῶς αἰνολαμπές, σίνος· κακοῦ δὲ χαλκοῦ τρόπον τρίβῳ τε καὶ προσβολαῖς μελαμπαγὴς πέλει δικαιωθείς, ἐπεὶ διώκει παῖς ποτανὸν ὄρνιν, πόλει πρόστριμμα θεὶς ἄφερτον·λιτᾶν δ’ ἀκούει μὲν οὔτις θεῶν· † τὸν δ’ ἐπίστροφον τῶν[δε] φῶτ’ ἄδικον καθαιρεῖ.
οἷος καὶ Πάρις ἐλθὼν ἐς δόμον τὸν Ἀτρειδᾶν ᾔσχυνε ξενίαν τράπε- ζαν κλοπαῖσι γυναικός.
λιποῦσα δ’ ἀστοῖσιν ἀσπίστορας  κλόνους λοχισμούς τε καὶ ναυβάτας ὁπλισμούς, ἄγουσά τ’ ἀντίφερνον Ἰλίῳ φθορὰν βεβάκει ῥίμφα διὰ πυλᾶν ἄτλητα τλᾶσα· πολλὰ δ’ ἔστενον τόδ’ ἐννέποντες δόμων προφῆται· ‘ἰὼ ἰὼ δῶμα δῶμα καὶ πρόμοι, ἰὼ λέχος καὶ στίβοι φιλάνορες.
† πάρεστι σιγᾶς ἄτιμος † ἀλοίδορος ἄλιστος ἀφεμένων ἰδεῖν.
πόθῳ δ’ ὑπερποντίας φάσμα δόξει δόμων ἀνάσσειν.’ εὐμόρφων δὲ κολοσσῶν ἔχθεται χάρις ἀνδρί· ὀμμάτων δ’ ἐν ἀχηνίαις ἔρρει πᾶσ’ Ἀφροδίτα.
ὀνειρόφαντοι δὲ πειθήμονες  πάρεισι δόξαι φέρου- σαι χάριν ματαίαν.
μάταν γάρ, εὖτ’ ἂν ἐς θιγὰς δοκῶν ὁρᾷ, παραλλάξασα διὰ χερῶν βέβακεν ὄψις, οὐ μεθύστερον πτεροῖς ὀπαδοῦσ’ ὕπνου κελεύθοις.
τὰ μὲν κατ’ οἴκους ἐφ’ ἑστίας ἄχη τάδ’ ἐστὶ καὶ τῶνδ’ ὑπερβατώτερα.
τὸ πᾶν δ’ ἀπ’ αἴας Ἕλλαδος συνορμένοις πένθεια τλησικάρδιος δόμῳ ’ν ἑκάστου πρέπει.
πολλὰ γοῦν θιγγάνει πρὸς ἧπαρ· οὓς μὲν γάρ <τις> ἔπεμψεν οἶδεν, ἀντὶ δὲ φωτῶν τεύχη καὶ σποδὸς εἰς ἑκά- στου δόμους ἀφικνεῖται.
ὁ χρυσαμοιβὸς δ’ Ἄρης σωμάτων  καὶ ταλαντοῦχος ἐν μάχῃ δορὸς πυρωθὲν ἐξ Ἰλίου φίλοισι πέμπει βαρὺ ψῆγμα δυσδάκρυτον, ἀντ- ήνορος σποδοῦ γεμί- ζων λέβητας εὐθέτους.
στένουσι δ’ εὖ λέγοντες ἄν- δρα τὸν μὲν ὡς μάχης ἴδρις, τὸν δ’ ἐν φοναῖς καλῶς πεσόντ’— ‘ἀλ- λοτρίας διαὶ γυναικός’· τάδε σῖγά τις βαΰζει· φθονερὸν δ’ ὑπ’ ἄλγος ἕρπει προδίκοις Ἀτρείδαις.
οἱ δ’ αὐτοῦ περὶ τεῖχος θήκας Ἰλιάδος γᾶς εὔμορφοι κατέχουσιν· ἐ- χθρὰ δ’ ἔχοντας ἔκρυψεν.
βαρεῖα δ’ ἀστῶν φάτις ξὺν κότῳ·  δημοκράτου δ’ ἀρᾶς τίνει χρέος.
μένει δ’ ἀκοῦσαί τί μοι μέριμνα νυκτηρεφές.
τῶν πολυκτόνων γὰρ οὐκ ἄσκοποι θεοί. κελαι- ναὶ δ’ Ἐρινύες χρόνῳ τυχηρὸν ὄντ’ ἄνευ δίκας παλιντυχεῖ τριβᾷ βίου τιθεῖσ’ ἀμαυρόν, ἐν δ’ ἀίστοις τελέθοντος οὔτις ἀλκά· τὸ δ’ ὑπερκόπως κλύειν εὖ βαρύ· βάλλεται γὰρ ὄσσοις Διόθεν κεραυνός.
κρίνω δ’ ἄφθονον ὄλβον· μήτ’ εἴην πτολιπόρθης μήτ’ οὖν αὐτὸς ἁλοὺς ὑπ’ ἄλ- λων βίον κατίδοιμι.
πυρὸς δ’ ὑπ’ εὐαγγέλου  πόλιν διήκει θοὰ βάξις· εἰ δ’ ἐτήτυμος, τίς οἶδεν, ἤ τι θεῖόν ἐστί πῃ ψύθος.
τίς ὧδε παιδνὸς ἢ φρενῶν κεκομμένος, φλογὸς παραγγέλμασιν νέοις πυρωθέντα καρδίαν ἔπειτ’ ἀλλαγᾷ λόγου καμεῖν; γυναικὸς αἰχμᾷ πρέπει πρὸ τοῦ φανέντος χάριν ξυναινέσαι.
πιθανὸς ἄγαν ὁ θῆλυς ὅρος ἐπινέμεται ταχύπορος· ἀλλὰ ταχύμορον γυναικογήρυτον ὄλλυται κλέος.
τάχ’ εἰσόμεσθα λαμπάδων φαεσφόρων φρυκτωριῶν τε καὶ πυρὸς παραλλαγάς, εἴτ’ οὖν ἀληθεῖς, εἴτ’ ὀνειράτων δίκην τερπνὸν τόδ’ ἐλθὸν φῶς ἐφήλωσεν φρένας.
κήρυκ’ ἀπ’ ἀκτῆς τόνδ’ ὁρῶ κατάσκιον κλάδοις ἐλαίας· μαρτυρεῖ δέ μοι κάσις πηλοῦ ξύνουρος διψία κόνις τάδε, ὡς οὐκ ἄναυδος οὗτος, οὐ δαίων φλόγα ὕλης ὀρείας, σημανεῖ καπνῷ πυρός, ἀλλ’ ἢ τὸ χαίρειν μᾶλλον ἐκβάξει λέγων— τὸν ἀντίον δὲ τοῖσδ’ ἀποστέργω λόγον· εὖ γὰρ πρὸς εὖ φανεῖσι προσθήκη πέλοι.
ὅστις τάδ’ ἄλλως τῇδ’ ἐπεύχεται πόλει, αὐτὸς φρενῶν καρποῖτο τὴν ἁμαρτίαν.
ΚΗΡΥΞἰὼ πατρῷον οὖδας Ἀργείας χθονός, δεκάτῳ σε φέγγει τῷδ’ ἀφικόμην ἔτους, πολλῶν ῥαγεισῶν ἐλπίδων μιᾶς τυχών.
οὐ γάρ ποτ’ ηὔχουν τῇδ’ ἐν Ἀργείᾳ χθονὶ θανὼν μεθέξειν φιλτάτου τάφου μέρος.
νῦν χαῖρε μὲν χθών, χαῖρε δ’ ἡλίου φάος, ὕπατός τε χώρας Ζεύς, ὁ Πύθιός τ’ ἄναξ, τόξοις ἰάπτων μηκέτ’ εἰς ἡμᾶς βέλη· ἅλις παρὰ Σκάμανδρον ἦσθ’ ἀνάρσιος, νῦν δ’ αὖτε σωτὴρ ἴσθι καὶ παιώνιος, ἄναξ Ἄπολλον. τούς τ’ ἀγωνίους θεοὺς πάντας προσαυδῶ, τόν τ’ ἐμὸν τιμάορον Ἑρμῆν, φίλον κήρυκα, κηρύκων σέβας, ἥρως τε τοὺς πέμψαντας, εὐμενεῖς πάλιν στρατὸν δέχεσθαι τὸν λελειμμένον δορός.
ἰὼ μέλαθρα βασιλέων, φίλαι στέγαι, σεμνοί τε θᾶκοι, δαίμονές τ’ ἀντήλιοι, εἴ που πάλαι, φαιδροῖσι τοισίδ’ ὄμμασι δέξασθε κόσμῳ βασιλέα πολλῷ χρόνῳ.
ἥκει γὰρ ὑμῖν φῶς ἐν εὐφρόνῃ φέρων καὶ τοῖσδ’ ἅπασι κοινὸν Ἀγαμέμνων ἄναξ.
ἀλλ’ εὖ νιν ἀσπάσασθε, καὶ γὰρ οὖν πρέπει, Τροίαν κατασκάψαντα τοῦ δικηφόρου Διὸς μακέλλῃ, τῇ κατείργασται πέδον.
βωμοὶ δ’ ἄιστοι καὶ θεῶν ἱδρύματα, καὶ σπέρμα πάσης ἐξαπόλλυται χθονός.
τοιόνδε Τροίᾳ περιβαλὼν ζευκτήριον ἄναξ Ἀτρείδης πρέσβυς, εὐδαίμων ἀνήρ, ἥκει, τίεσθαι δ’ ἀξιώτατος βροτῶν τῶν νῦν· Πάρις γὰρ οὔτε συντελὴς πόλις ἐξεύχεται τὸ δρᾶμα τοῦ πάθους πλέον.
ὀφλὼν γὰρ ἁρπαγῆς τε καὶ κλοπῆς δίκην τοῦ ῥυσίου θ’ ἥμαρτε καὶ πανώλεθρον αὐτόχθονον πατρῷον ἔθρισεν δόμον.
διπλᾶ δ’ ἔτεισαν Πριαμίδαι θἀμάρτια.
κῆρυξ Ἀχαιῶν χαῖρε τῶν ἀπὸ στρατοῦ.
χαίρω, † τεθνᾶναι δ’ οὐκέτ’ ἀντερῶ θεοῖς. † ἔρως πατρῴας τῆσδε γῆς σ’ ἐγύμνασεν; ὥστ’ ἐνδακρύειν γ’ ὄμμασιν χαρᾶς ὕπο.
τερπνῆς ἄρ’ ἦστε τῆσδ’ ἐπήβολοι νόσου, πῶς δή; διδαχθεὶς τοῦδε δεσπόσω λόγου.
τῶν ἀντερώντων ἱμέρῳ πεπληγμένοι.
ποθεῖν ποθοῦντα τήνδε γῆν στρατὸν λέγεις; ὡς πόλλ’ ἀμαυρᾶς ἐκ φρενός <μ’> ἀναστένειν.
πόθεν τὸ δύσφρον; τοῦτ’ ἐπῆν στύγος στρατῷ; πάλαι τὸ σιγᾶν φάρμακον βλάβης ἔχω.
καὶ πῶς; ἀπόντων κοιράνων ἔτρεις τινάς; ὡς νῦν τὸ σὸν δή, καὶ θανεῖν πολλὴ χάρις.
εὖ γὰρ πέπρακται. ταῦτα δ’ ἐν πολλῷ χρόνῳ τὰ μέν τις ἂν λέξειεν εὐπετῶς ἔχειν, τὰ δ’ αὖτε κἀπίμομφα. τίς δὲ πλὴν θεῶν ἅπαντ’ ἀπήμων τὸν δι’ αἰῶνος χρόνον; μόχθους γὰρ εἰ λέγοιμι καὶ δυσαυλίας, σπαρνὰς παρήξεις καὶ κακοστρώτους—τί δ’ οὐ στένοντες, οὐ λαχόντες ἤματος μέρος; τὰ δ’ αὖτε χέρσῳ· καὶ προσῆν πλέον στύγος· εὐναὶ γὰρ ἦσαν δηΐων πρὸς τείχεσιν, ἐξ οὐρανοῦ δὲ κἀπὸ γῆς λειμωνίας † δρόσοι κατεψάκαζον, ἔμπεδον σίνος ἐσθημάτων, τιθέντες ἔνθηρον τρίχα.
χειμῶνα δ’ εἰ λέγοι τις οἰωνοκτόνον, οἷον παρεῖχ’ ἄφερτον Ἰδαία χιών, ἢ θάλπος, εὖτε πόντος ἐν μεσημβριναῖς κοίταις ἀκύμων νηνέμοις εὕδοι πεσών— τί ταῦτα πενθεῖν δεῖ; παροίχεται πόνος· παροίχεται δέ, τοῖσι μὲν τεθνηκόσιν τὸ μήποτ’ αὖθις μηδ’ ἀναστῆναι μέλειν— τί τοὺς ἀναλωθέντας ἐν ψήφῳ λέγειν, τὸν ζῶντα δ’ ἀλγεῖν χρὴ τύχης παλιγκότου; καὶ πολλὰ χαίρειν ξυμφοραῖς καταξιῶ.
ἡμῖν δὲ τοῖς λοιποῖσιν Ἀργείων στρατοῦ νικᾷ τὸ κέρδος, πῆμα δ’ οὐκ ἀντιρρέπει· ὡς κομπάσαι τῷδ’ εἰκὸς ἡλίου φάει ὑπὲρ θαλάσσης καὶ χθονὸς ποτωμένοις· ‘Τροίαν ἑλόντες δήποτ’ Ἀργείων στόλος θεοῖς λάφυρα ταῦτα τοῖς καθ’ Ἑλλάδα δόμοις ἐπασσάλευσαν ἀρχαῖον γάνος.’ τοιαῦτα χρὴ κλύοντας εὐλογεῖν πόλιν καὶ τοὺς στρατηγούς· καὶ χάρις τιμήσεται Διὸς τάδ’ ἐκπράξασα. πάντ’ ἔχεις λόγον.
νικώμενος λόγοισιν οὐκ ἀναίνομαι· ἀεὶ γὰρ ἥβη τοῖς γέρουσιν εὐμαθεῖν.
δόμοις δὲ ταῦτα καὶ Κλυταιμήστρᾳ μέλειν εἰκὸς μάλιστα, σὺν δὲ πλουτίζειν ἐμέ.
ἀνωλόλυξα μὲν πάλαι χαρᾶς ὕπο, ὅτ’ ἦλθ’ ὁ πρῶτος νύχιος ἄγγελος πυρός, φράζων ἅλωσιν Ἰλίου τ’ ἀνάστασιν.
καί τίς μ’ ἐνίπτων εἶπε, ‘φρυκτωρῶν διὰ πεισθεῖσα Τροίαν νῦν πεπορθῆσθαι δοκεῖς; ἦ κάρτα πρὸς γυναικὸς αἴρεσθαι κέαρ.’ λόγοις τοιούτοις πλαγκτὸς οὖσ’ ἐφαινόμην.
ὅμως δ’ ἔθυον, καὶ γυναικείῳ νόμῳ ὀλολυγμὸν ἄλλος ἄλλοθεν κατὰ πτόλιν ἔλασκον εὐφημοῦντες ἐν θεῶν ἕδραις, θυηφάγον κοιμῶντες εὐώδη φλόγα.
καὶ νῦν τὰ μάσσω μὲν τί δεῖ σέ μοι λέγειν; ἄνακτος αὐτοῦ πάντα πεύσομαι λόγον.
ὅπως δ’ ἄριστα τὸν ἐμὸν αἰδοῖον πόσιν σπεύσω πάλιν μολόντα δέξασθαι—τί γὰρ γυναικὶ τούτου φέγγος ἥδιον δρακεῖν, ἀπὸ στρατείας ἄνδρα σώσαντος θεοῦ πύλας ἀνοῖξαι; —ταῦτ’ ἀπάγγειλον πόσει· ἥκειν ὅπως τάχιστ’ ἐράσμιον πόλει· γυναῖκα πιστὴν δ’ ἐν δόμοις εὕροι μολὼν οἵανπερ οὖν ἔλειπε, δωμάτων κύνα, ἐσθλὴν ἐκείνῳ, πολεμίαν τοῖς δύσφροσιν, καὶ τἄλλ’ ὁμοίαν πάντα, σημαντήριον οὐδὲν διαφθείρασαν ἐν μήκει χρόνου.
οὐδ’ οἶδα τέρψιν οὐδ’ ἐπίψογον φάτιν ἄλλου πρὸς ἀνδρὸς μᾶλλον ἢ χαλκοῦ βαφάς.
τοιόσδ’ ὁ κόμπος, τῆς ἀληθείας γέμων, οὐκ αἰσχρὸς ὡς γυναικὶ γενναίᾳ λακεῖν.
αὕτη μὲν οὕτως εἶπε μανθάνοντί σοι † τοροῖσιν ἑρμηνεῦσιν εὐπρεπῶς λόγον.
σὺ δ’ εἰπέ, κῆρυξ, Μενέλεων δὲ πεύθομαι, εἰ νόστιμός τε καὶ σεσῳμένος πάλιν ἥξει σὺν ὑμῖν, τῆσδε γῆς φίλον κράτος.
οὐκ ἔσθ’ ὅπως λέξαιμι τὰ ψευδῆ καλὰ ἐς τὸν πολὺν φίλοισι καρποῦσθαι χρόνον.
πῶς δῆτ’ ἂν εἰπὼν κεδνὰ τἀληθῆ τύχοις; σχισθέντα δ’ οὐκ εὔκρυπτα γίγνεται τάδε.
ἁνὴρ ἄφαντος ἐξ Ἀχαιικοῦ στρατοῦ, αὐτός τε καὶ τὸ πλοῖον. οὐ ψευδῆ λέγω.
πότερον ἀναχθεὶς ἐμφανῶς ἐξ Ἰλίου, ἢ χεῖμα, κοινὸν ἄχθος, ἥρπασε στρατοῦ; ἔκυρσας ὥστε τοξότης ἄκρος σκοποῦ· μακρὸν δὲ πῆμα συντόμως ἐφημίσω.
πότερα γὰρ αὐτοῦ ζῶντος ἢ τεθνηκότος φάτις πρὸς ἄλλων ναυτίλων ἐκλῄζετο; οὐκ οἶδεν οὐδεὶς ὥστ’ ἀπαγγεῖλαι τορῶς, πλὴν τοῦ τρέφοντος Ἡλίου χθονὸς φύσιν.
πῶς γὰρ λέγεις χειμῶνα ναυτικῷ στρατῷ ἐλθεῖν τελευτῆσαί τε δαιμόνων κότῳ; εὔφημον ἦμαρ οὐ πρέπει κακαγγέλῳ γλώσσῃ μιαίνειν· χωρὶς ἡ τιμὴ θεῶν.
ὅταν δ’ ἀπευκτὰ πήματ’ ἄγγελος πόλει στυγνῷ προσώπῳ πτωσίμου στρατοῦ φέρῃ, πόλει μὲν ἕλκος ἓν τὸ δήμιον τυχεῖν, πολλοὺς δὲ πολλῶν ἐξαγισθέντας δόμων ἄνδρας διπλῇ μάστιγι, τὴν Ἄρης φιλεῖ, δίλογχον ἄτην, φοινίαν ξυνωρίδα· τοιῶνδε μέντοι πημάτων σεσαγμένον πρέπει λέγειν παιᾶνα τόνδ’ Ἐρινύων.
σωτηρίων δὲ πραγμάτων εὐάγγελον ἥκοντα πρὸς χαίρουσαν εὐεστοῖ πόλιν— πῶς κεδνὰ τοῖς κακοῖσι συμμείξω, λέγων χειμῶν’ Ἀχαιῶν οὐκ ἀμήνιτον θεοῖς; ξυνώμοσαν γάρ, ὄντες ἔχθιστοι τὸ πρίν, πῦρ καὶ θάλασσα, καὶ τὰ πίστ’ ἐδειξάτην φθείροντε τὸν δύστηνον Ἀργείων στρατόν· ἐν νυκτὶ δυσκύμαντα δ’ ὠρώρει κακά.
ναῦς γὰρ πρὸς ἀλλήλῃσι Θρῄκιαι πνοαὶ ἤρεικον· αἱ δὲ κεροτυπούμεναι βίᾳ χειμῶνι τυφῶ σὺν ζάλῃ τ’ ὀμβροκτύπῳ ᾤχοντ’ ἄφαντοι, ποιμένος κακοῦ στρόβῳ.
ἐπεὶ δ’ ἀνῆλθε λαμπρὸν ἡλίου φάος, ὁρῶμεν ἀνθοῦν πέλαγος Αἰγαῖον νεκροῖς ἀνδρῶν Ἀχαιῶν ναυτικοῖς τ’ ἐρειπίοις.
ἡμᾶς γε μὲν δὴ ναῦν τ’ ἀκήρατον σκάφος ἤτοι τις ἐξέκλεψεν ἢ ’ξῃτήσατο θεός τις, οὐκ ἄνθρωπος, οἴακος θιγών.
τύχη δὲ σωτὴρ ναῦν θέλουσ’ ἐφέζετο, ὡς μήτ’ ἐν ὅρμῳ κύματος ζάλην ἔχειν μήτ’ ἐξοκεῖλαι πρὸς κραταίλεων χθόνα.
ἔπειτα δ’ Ἅιδην πόντιον πεφευγότες, λευκὸν κατ’ ἦμαρ, οὐ πεποιθότες τύχῃ, ἐβουκολοῦμεν φροντίσιν νέον πάθος, στρατοῦ καμόντος καὶ κακῶς σποδουμένου.
καὶ νῦν ἐκείνων εἴ τις ἐστὶν ἐμπνέων, λέγουσιν ἡμᾶς ὡς ὀλωλότας, τί μήν; ἡμεῖς τ’ ἐκείνους ταὔτ’ ἔχειν δοξάζομεν.
γένοιτο δ’ ὡς ἄριστα. Μενέλεων γὰρ οὖν .     .     .     .     .     .     .πρῶτόν τε καὶ μάλιστα προσδόκα μέλειν· εἰ δ’ οὖν τις ἀκτὶς ἡλίου νιν ἱστορεῖ χλωρόν τε καὶ βλέποντα, μηχαναῖς Διὸς οὔπω θέλοντος ἐξαναλῶσαι γένος, ἐλπίς τις αὐτὸν πρὸς δόμους ἥξειν πάλιν.
τοσαῦτ’ ἀκούσας ἴσθι τἀληθῆ κλυών.
τίς ποτ’ ὠνόμαξεν ὧδ’  ἐς τὸ πᾶν ἐτητύμως— μή τις ὅντιν’ οὐχ ὁρῶμεν
 προνοί- αισι τοῦ πεπρωμένου γλῶσσαν ἐν τύχᾳ νέμων; —τὰν δορίγαμβρον ἀμφινεικῆ θ’ Ἑλέναν; ἐπεὶ πρεπόντως ἑλένας, ἕλανδρος, ἑλέ- πτολις, ἐκ τῶν ἁβροπήνων προκαλυμμάτων ἔπλευσε Ζεφύρου γίγαντος αὔρᾳ, πολύανδροί τε φεράσπιδες κυναγοὶ κατ’ ἴχνος πλατᾶν ἄφαντον κελσάντων Σιμόεντος ἀκτὰς ἐπ’ ἀεξιφύλλους δι’ ἔριν αἱματόεσσαν.
Ἰλίῳ δὲ κῆδος ὀρθ-  ώνυμον τελεσσίφρων μῆνις ἤλασεν, τραπέ- ζας ἀτί- μωσιν ὑστέρῳ χρόνῳ καὶ ξυνεστίου Διὸς πρας- σομένα τὸ νυμφότιμον μέλος ἐκφάτως τίοντας, ὑμέναιον, ὃς τότ’ ἐπέρ- ρεπε γαμβροῖσιν ἀείδειν.
μεταμανθάνουσα δ’ ὕμνον Πριάμου πόλις γεραιὰ πολύθρηνον μέγα που στένει κικλήσκουσ’ Ἄπαριν τὸν αἰνόλεκτρον, παμπορθῆ πολύθρηνον αἰῶν’ ἀμφὶ πολιτᾶν μέλεον αἷμ’ ἀνατλᾶσα.
ἔθρεψεν δὲ λέοντος ἶ-  νιν δόμοις ἀγάλακτον οὕ- τως ἀνὴρ φιλόμαστον, ἐν βιότου προτελείοις ἅμερον, εὐφιλόπαιδα καὶ γεραροῖς ἐπίχαρτον.
πολέα δ’ ἔσκ’ ἐν ἀγκάλαις νεοτρόφου τέκνου δίκαν, φαιδρωπὸς ποτὶ χεῖρα σαί- νων τε γαστρὸς ἀνάγκαις.
χρονισθεὶς δ’ ἀπέδειξεν ἦ-  θος τὸ πρὸς τοκέων· χάριν γὰρ τροφεῦσιν ἀμείβων μηλοφόνοισι μάταισιν δαῖτ’ ἀκέλευστος ἔτευξεν, αἵματι δ’ οἶκος ἐφύρθη, ἄμαχον ἄλγος οἰκέταις, μέγα σίνος πολυκτόνον.
ἐκ θεοῦ δ’ ἱερεύς τις ἄ- τας δόμοις προσεθρέφθη.
πάραυτα δ’ ἐλθεῖν ἐς Ἰλίου πόλιν  λέγοιμ’ ἂν φρόνημα μὲν νηνέμου γαλάνας, ἀκασκαῖον <τ’> ἄγαλμα πλούτου, μαλθακὸν ὀμμάτων βέλος, δηξίθυμον ἔρωτος ἄνθος.
παρακλίνασ’ ἐπέκρανεν δὲ γάμου πικρὰς τελευτάς, δύσεδρος καὶ δυσόμιλος συμένα Πριαμίδαισιν, πομπᾷ Διὸς ξενίου, νυμφόκλαυτος Ἐρινύς.
παλαίφατος δ’ ἐν βροτοῖς γέρων λόγος  τέτυκται, μέγαν τελε- σθέντα φωτὸς ὄλβον τεκνοῦσθαι μηδ’ ἄπαιδα θνῄσκειν, ἐκ δ’ ἀγαθᾶς τύχας γένει βλαστάνειν ἀκόρεστον οἰζύν.
δίχα δ’ ἄλλων μονόφρων εἰ- μί. τὸ δυσσεβὲς γὰρ ἔργον μετὰ μὲν πλείονα τίκτει, σφετέρᾳ δ’ εἰκότα γέννᾳ.
οἴκων γὰρ εὐθυδίκων καλλίπαις πότμος ἀεί.
φιλεῖ δὲ τίκτειν Ὕβρις  μὲν παλαιὰ νεά- ζουσαν ἐν κακοῖς βροτῶν Ὕβριν τότ’ ἢ τόθ’, ὅτε τὸ κύριον μόλῃ φάος τόκου, δαίμονά τ’ ἔταν, ἄμαχον ἀπόλεμον ἀνίερον, Θράσος, μελαίνα μελάθροισιν Ἄτα, εἰδομένα τοκεῦσιν.
Δίκα δὲ λάμπει μὲν ἐν  δυσκάπνοις δώμασιν, τόν τ’ ἐναίσιμον τίει [βίον].
τὰ χρυσόπαστα δ’ ἔδεθλα σὺν πίνῳ χερῶν παλιντρόποις ὄμμασι λιποῦσ’, ὅσια προσέβατο δύναμιν οὐ σέβουσα πλούτου παράσημον αἴνῳ· πᾶν δ’ ἐπὶ τέρμα νωμᾷ.
ἄγε, δή, βασιλεῦ, Τροίας πτολίπορθ’, Ἀτρέως γένεθλον, πῶς σε προσείπω; πῶς σε σεβίξω μήθ’ ὑπεράρας μήθ’ ὑποκάμψας καιρὸν χάριτος; πολλοὶ δὲ βροτῶν τὸ δοκεῖν εἶναι προτίουσι δίκην παραβάντες.
τῷ δυσπραγοῦντί τ’ ἐπιστενάχειν πᾶς τις ἑτοῖμος· δῆγμα δὲ λύπης οὐδὲν ἐφ’ ἧπαρ προσικνεῖται· καὶ ξυγχαίρουσιν ὁμοιοπρεπεῖς, ἀγέλαστα πρόσωπα βιαζόμενοι.     .     .     .     .     .
ὅστις δ’ ἀγαθὸς προβατογνώμων, οὐκ ἔστι λαθεῖν ὄμματα φωτός † τὰ δοκοῦντ’ εὔφρονος ἐκ διανοίας ὑδαρεῖ σαίνειν φιλότητι.
σὺ δέ μοι τότε μὲν στέλλων στρατιὰν Ἑλένης ἕνεκ’, οὐ γάρ <σ’> ἐπικεύσω, κάρτ’ ἀπομούσως ἦσθα γεγραμμένος, οὐδ’ εὖ πραπίδων οἴακα νέμων, θάρσος ἑκούσιον ἀνδράσι θνῄσκουσι κομίζων.
νῦν δ’ οὐκ ἀπ’ ἄκρας φρενὸς οὐδ’ ἀφίλως εὔφρων πόνος εὖ τελέσασιν.
γνώσῃ δὲ χρόνῳ διαπευθόμενος τόν τε δικαίως καὶ τὸν ἀκαίρως πόλιν οἰκουροῦντα πολιτῶν.
ΑΓΑΜΕΜΝΩΝπρῶτον μὲν Ἄργος καὶ θεοὺς ἐγχωρίους δίκη προσειπεῖν, τοὺς ἐμοὶ μεταιτίους νόστου δικαίων θ’ ὧν ἐπραξάμην πόλιν Πριάμου· δίκας γὰρ οὐκ ἀπὸ γλώσσης θεοὶ κλυόντες ἀνδροθνῆτας Ἰλιοφθόρους εἰς αἱματηρὸν τεῦχος οὐ διχορρόπως ψήφους ἔθεντο· τῷ δ’ ἐναντίῳ κύτει ἐλπὶς προσῄει χειρὸς οὐ πληρουμένῳ.
καπνῷ δ’ ἁλοῦσα νῦν ἔτ’ εὔσημος πόλις.
ἄτης θύελλαι ζῶσι· συνθνῄσκουσα δὲ σποδὸς προπέμπει πίονας πλούτου πνοάς.
τούτων θεοῖσι χρὴ πολύμνηστον χάριν τίνειν, ἐπείπερ χἀρπαγὰς ὑπερκόπους ἐπραξάμεσθα καὶ γυναικὸς οὕνεκα πόλιν διημάθυνεν Ἀργεῖον δάκος, ἵππου νεοσσός, ἀσπιδηφόρος λεώς, πήδημ’ ὀρούσας ἀμφὶ Πλειάδων δύσιν· ὑπερθορὼν δὲ πύργον ὠμηστὴς λέων ἄδην ἔλειξεν αἵματος τυραννικοῦ.
θεοῖς μὲν ἐξέτεινα φροίμιον τόδε· τὰ δ’ ἐς τὸ σὸν φρόνημα, μέμνημαι κλυών, καὶ φημὶ ταὐτὰ καὶ συνήγορόν μ’ ἔχεις.
παύροις γὰρ ἀνδρῶν ἐστι συγγενὲς τόδε, φίλον τὸν εὐτυχοῦντ’ ἄνευ φθόνων σέβειν.
δύσφρων γὰρ ἰὸς καρδίαν προσήμενος ἄχθος διπλοίζει τῷ πεπαμένῳ νόσον· τοῖς τ’ αὐτὸς αὑτοῦ πήμασιν βαρύνεται καὶ τὸν θυραῖον ὄλβον εἰσορῶν στένει.
εἰδὼς λέγοιμ’ ἄν· εὖ γὰρ ἐξεπίσταμαι ὁμιλίας κάτοπτρον, εἴδωλον σκιᾶς, δοκοῦντας εἶναι κάρτα πρευμενεῖς ἐμοί.
μόνος δ’ Ὀδυσσεύς, ὅσπερ οὐχ ἑκὼν ἔπλει, ζευχθεὶς ἑτοῖμος ἦν ἐμοὶ σειραφόρος, εἴτ’ οὖν θανόντος εἴτε καὶ ζῶντος πέρι λέγω. τὰ δ’ ἄλλα πρὸς πόλιν τε καὶ θεοὺς κοινοὺς ἀγῶνας θέντες ἐν πανηγύρει βουλευσόμεσθα. καὶ τὸ μὲν καλῶς ἔχον ὅπως χρονίζον εὖ μενεῖ βουλευτέον· ὅτῳ δὲ καὶ δεῖ φαρμάκων παιωνίων, ἤτοι κέαντες ἢ τεμόντες εὐφρόνως πειρασόμεσθα πῆμ’ ἀποστρέψαι νόσου.
νῦν δ’ ἐς μέλαθρα καὶ δόμους ἐφεστίους ἐλθὼν θεοῖσι πρῶτα δεξιώσομαι, οἵπερ πρόσω πέμψαντες ἤγαγον πάλιν.
νίκη δ’ ἐπείπερ ἕσπετ’ ἐμπέδως μένοι.
ἄνδρες πολῖται, πρέσβος Ἀργείων τόδε, οὐκ αἰσχυνοῦμαι τοὺς φιλάνορας τρόπους λέξαι πρὸς ὑμᾶς· ἐν χρόνῳ δ’ ἀποφθίνει τὸ τάρβος ἀνθρώποισιν. οὐκ ἄλλων πάρα μαθοῦσ’, ἐμαυτῆς δύσφορον λέξω βίον τοσόνδ’ ὅσονπερ οὗτος ἦν ὑπ’ Ἰλίῳ.
τὸ μὲν γυναῖκα πρῶτον ἄρσενος δίχα ἧσθαι δόμοις ἔρημον ἔκπαγλον κακόν, πολλὰς κλύουσαν κληδόνας παλιγκότους· καὶ τὸν μὲν ἥκειν, τὸν δ’ ἐπεσφέρειν κακοῦ κάκιον ἄλλο, πῆμα λάσκοντας δόμοις.
καὶ τραυμάτων μὲν εἰ τόσων ἐτύγχανεν ἀνὴρ ὅδ’, ὡς πρὸς οἶκον ὠχετεύετο φάτις, τέτρηται δικτύου πλέω λέγειν.
εἰ δ’ ἦν τεθνηκώς, ὡς ἐπλήθυον λόγοι, τρισώματός τἄν, Γηρυὼν ὁ δεύτερος, [πολλὴν ἄνωθεν, τὴν κάτω γὰρ οὐ λέγω,] χθονὸς τρίμοιρον χλαῖναν ἐξηύχει λαβεῖν, ἅπαξ ἑκάστῳ κατθανὼν μορφώματι.
τοιῶνδ’ ἕκατι κληδόνων παλιγκότων πολλὰς ἄνωθεν ἀρτάνας ἐμῆς δέρης ἔλυσαν ἄλλοι πρὸς βίαν λελημμένης.
ἐκ τῶνδέ τοι παῖς ἐνθάδ’ οὐ παραστατεῖ, ἐμῶν τε καὶ σῶν κύριος πιστωμάτων, ὡς χρῆν, Ὀρέστης· μηδὲ θαυμάσῃς τόδε.
τρέφει γὰρ αὐτὸν εὐμενὴς δορύξενος Στροφίος ὁ Φωκεύς, ἀμφίλεκτα πήματα ἐμοὶ προφωνῶν, τόν θ’ ὑπ’ Ἰλίῳ σέθεν κίνδυνον, εἴ τε δημόθρους ἀναρχία βουλὴν καταρρίψειεν, ὥς τε σύγγονον βροτοῖσι τὸν πεσόντα λακτίσαι πλέον.
τοιάδε μέντοι σκῆψις οὐ δόλον φέρει.
ἔμοιγε μὲν δὴ κλαυμάτων ἐπίσσυτοι πηγαὶ κατεσβήκασιν, οὐδ’ ἔνι σταγών.
ἐν ὀψικοίτοις δ’ ὄμμασιν βλάβας ἔχω τὰς ἀμφί σοι κλαίουσα λαμπτηρουχίας ἀτημελήτους αἰέν. ἐν δ’ ὀνείρασιν λεπταῖς ὑπαὶ κώνωπος ἐξηγειρόμην ῥιπαῖσι θωύσσοντος, ἀμφί σοι πάθη ὁρῶσα πλείω τοῦ ξυνεύδοντος χρόνου.
νῦν ταῦτα πάντα τλᾶσ’, ἀπενθήτῳ φρενὶ λέγοιμ’ ἂν ἄνδρα τόνδε τῶν σταθμῶν κύνα, σωτῆρα ναὸς πρότονον, ὑψηλῆς στέγης στῦλον ποδήρη, μονογενὲς τέκνον πατρί, καὶ γῆν φανεῖσαν ναυτίλοις παρ’ ἐλπίδα, κάλλιστον ἦμαρ εἰσιδεῖν ἐκ χείματος, ὁδοιπόρῳ διψῶντι πηγαῖον ῥέος.
τερπνὸν δὲ τἀναγκαῖον ἐκφυγεῖν ἅπαν.
τοιοῖσδέ τοί νιν ἀξιῶ προσφθέγμασιν.
φθόνος δ’ ἀπέστω. πολλὰ γὰρ τὰ πρὶν κακὰ ἠνειχόμεσθα. νῦν δέ μοι, φίλον κάρα, ἔκβαιν’ ἀπήνης τῆσδε, μὴ χαμαὶ τιθεὶς τὸν σὸν πόδ’, ὦναξ, Ἰλίου πορθήτορα.
δμῳαί, τί μέλλεθ’, αἷς ἐπέσταλται τέλος πέδον κελεύθου στορνύναι πετάσμασιν; εὐθὺς γενέσθω πορφυρόστρωτος πόρος ἐς δῶμ’ ἄελπτον ὡς ἂν ἡγῆται Δίκη.
τὰ δ’ ἄλλα φροντὶς οὐχ ὕπνῳ νικωμένη θήσει—δικαίως σὺν θεοῖς εἱμαρμένα.
Λήδας γένεθλον, δωμάτων ἐμῶν φύλαξ, ἀπουσίᾳ μὲν εἶπας εἰκότως ἐμῇ· μακρὰν γὰρ ἐξέτεινας· ἀλλ’ ἐναισίμως αἰνεῖν, παρ’ ἄλλων χρὴ τόδ’ ἔρχεσθαι γέρας.
καὶ τἄλλα μὴ γυναικὸς ἐν τρόποις ἐμὲ ἅβρυνε, μηδὲ βαρβάρου φωτὸς δίκην χαμαιπετὲς βόαμα προσχάνῃς ἐμοί, μηδ’ εἵμασι στρώσασ’ ἐπίφθονον πόρον τίθει· θεούς τοι τοῖσδε τιμαλφεῖν χρεών· ἐν ποικίλοις δὲ θνητὸν ὄντα κάλλεσιν βαίνειν ἐμοὶ μὲν οὐδαμῶς ἄνευ φόβου.
λέγω κατ’ ἄνδρα, μὴ θεόν, σέβειν ἐμέ.
χωρὶς ποδοψήστρων τε καὶ τῶν ποικίλων κληδὼν ἀυτεῖ· καὶ τὸ μὴ κακῶς φρονεῖν θεοῦ μέγιστον δῶρον. ὀλβίσαι δὲ χρὴ βίον τελευτήσαντ’ ἐν εὐεστοῖ φίλῃ.
εἰ πάντα δ’ ὣς πράσσοιμ’ ἄν, εὐθαρσὴς ἐγώ.
καὶ μὴν τόδ’ εἰπὲ μὴ παρὰ γνώμην ἐμοί.
γνώμην μὲν ἴσθι μὴ διαφθεροῦντ’ ἐμέ.
ηὔξω θεοῖς δείσας ἂν ὧδ’ ἔρδειν τάδε; εἴπερ τις, εἰδώς γ’ εὖ τόδ’ ἐξεῖπον τέλος.
τί δ’ ἂν δοκεῖ σοι Πρίαμος, εἰ τάδ’ ἤνυσεν; ἐν ποικίλοις ἂν κάρτα μοι βῆναι δοκεῖ.
μή νυν τὸν ἀνθρώπειον αἰδεσθῇς ψόγον.
φήμη γε μέντοι δημόθρους μέγα σθένει.
ὁ δ’ ἀφθόνητός γ’ οὐκ ἐπίζηλος πέλει.
οὔτοι γυναικός ἐστιν ἱμείρειν μάχης.
τοῖς δ’ ὀλβίοις γε καὶ τὸ νικᾶσθαι πρέπει.
ἦ καὶ σὺ νίκην τήνδε δήριος τίεις; πιθοῦ· κρατεῖς μέντοι παρεὶς ἑκὼν ἐμοί.
ἀλλ’ εἰ δοκεῖ σοι ταῦθ’, ὑπαί τις ἀρβύλας λύοι τάχος, πρόδουλον ἔμβασιν ποδός.
καὶ τοῖσδέ μ’ ἐμβαίνονθ’ ἁλουργέσιν θεῶν μή τις πρόσωθεν ὄμματος βάλοι φθόνος.
πολλὴ γὰρ αἰδὼς δωματοφθορεῖν ποσὶν φύροντα πλοῦτον ἀργυρωνήτους θ’ ὑφάς.
τούτων μὲν οὕτω· τὴν ξένην δὲ πρευμενῶς τήνδ’ ἐσκόμιζε· τὸν κρατοῦντα μαλθακῶς θεὸς πρόσωθεν εὐμενῶς προσδέρκεται.
ἑκὼν γὰρ οὐδεὶς δουλίῳ χρῆται ζυγῷ.
αὕτη δὲ πολλῶν χρημάτων ἐξαίρετον ἄνθος, στρατοῦ δώρημ’, ἐμοὶ ξυνέσπετο.
ἐπεὶ δ’ ἀκούειν σοῦ κατέστραμμαι τάδε, εἶμ’ ἐς δόμων μέλαθρα πορφύρας πατῶν.
ἔστιν θάλασσα—τίς δέ νιν κατασβέσει; — τρέφουσα πολλῆς πορφύρας ἰσάργυρον κηκῖδα παγκαίνιστον, εἱμάτων βαφάς.
οἶκος δ’ ὑπάρχει τῶνδε σὺν θεοῖς, ἄναξ, ἔχειν· πένεσθαι δ’ οὐκ ἐπίσταται δόμος.
πολλῶν πατησμὸν δ’ εἱμάτων ἂν ηὐξάμην, δόμοισι προυνεχθέντος ἐν χρηστηρίοις, ψυχῆς κόμιστρα τῆσδε μηχανωμένη.
ῥίζης γὰρ οὔσης φυλλὰς ἵκετ’ ἐς δόμους, σκιὰν ὑπερτείνασα σειρίου κυνός.
καὶ σοῦ μολόντος δωματῖτιν ἑστίαν, θάλπος μὲν ἐν χειμῶνι σημαίνει μολόν· ὅταν δὲ τεύχῃ Ζεὺς ἀπ’ ὄμφακος πικρᾶς οἶνον, τότ’ ἤδη ψῦχος ἐν δόμοις πέλει, ἀνδρὸς τελείου δῶμ’ ἐπιστρωφωμένου.
Ζεῦ Ζεῦ τέλειε, τὰς ἐμὰς εὐχὰς τέλει· μέλοι δέ τοι σοὶ τῶνπερ ἂν μέλλῃς τελεῖν.
τίπτε μοι τόδ’ ἐμπέδως  δεῖμα προστατήριον καρδίας τερασκόπου πωτᾶται, μαντιπολεῖ δ’ ἀκέλευστος ἄμισθος ἀοιδά, οὐδ’ ἀποπτύσαι δίκαν δυσκρίτων ὀνειράτων θάρσος εὐπειθὲς ἵζει
 φρενὸς φίλον θρόνον; χρόνος δ’ † ἐπεὶ πρυμνησίων ξυνεμβολαῖς ψαμμίας ἀκάτα † παρή- βησεν, εὖθ’ ὑπ’ Ἴλιον ὦρτο ναυβάτας στρατός.
πεύθομαι δ’ ἀπ’ ὀμμάτων  νόστον, αὐτόμαρτυς ὤν· τὸν δ’ ἄνευ λύρας ὅμως ὑμνῳδεῖ θρῆνον Ἐρινύος αὐτοδίδακτος ἔσωθεν θυμός, οὐ τὸ πᾶν ἔχων ἐλπίδος φίλον θράσος.
σπλάγχνα δ’ οὔτοι ματᾴ- ζει, πρὸς ἐνδίκοις φρεσὶντελεσφόροις δίναις κυκλούμενον κέαρ.
εὔχομαι δ’ ἐξ ἐμᾶς ἐλπίδος ψύθη πεσεῖν ἐς τὸ μὴ τελεσφόρον.
μάλα † γάρ τοι  τᾶς πολλᾶς †  ὑγιείας  ἀκόρεστον τέρμα. νόσος γὰρ γείτων ὁμότοιχος ἐρείδει, καὶ πότμος εὐθυπορῶν .     .     .     .     .
ἀνδρὸς ἔπαισεν ἄφαντον ἕρμα.
καὶ πρὸ μέν τι χρημάτων κτησίων ὄκνος βαλὼν σφενδόνας ἀπ’ εὐμέτρου— οὐκ ἔδυ πρόπας δόμος πλησμονᾶς γέμων ἄγαν, οὐδ’ ἐπόντισε σκάφος.
πολλά τοι δόσις ἐκ Διὸς ἀμφιλα- φής τε καὶ ἐξ ἀλόκων ἐπετειᾶν νῆστιν ὤλεσεν νόσον, τὸ δ’ ἐπὶ γᾶν  πεσὸν ἅπαξ  θανάσιμον  πρόπαρ ἀνδρὸς μέλαν αἷμα τίς ἂν πάλιν ἀγκαλέσαιτ’ ἐπαείδων; οὐδὲ τὸν ὀρθοδαῆ τῶν φθιμένων ἀνάγειν Ζεὺς ἀπέπαυσεν ἐπ’ ἀβλαβείᾳ.
εἰ δὲ μὴ τεταγμένα μοῖρα μοῖραν ἐκ θεῶν εἶργε μὴ πλέον φέρειν, προφθάσασα καρδία γλῶσσαν ἂν τάδ’ ἐξέχει.
νῦν δ’ ὑπὸ σκότῳ βρέμει θυμαλγής τε καὶ οὐδὲν ἐπελπομέ- να ποτὲ καίριον ἐκτολυπεύσειν ζωπυρουμένας φρενός.
εἴσω κομίζου καὶ σύ, Κασσάνδραν λέγω· ἐπεί σ’ ἔθηκε Ζεὺς ἀμηνίτως δόμοις κοινωνὸν εἶναι χερνίβων, πολλῶν μέτα δούλων σταθεῖσαν κτησίου βωμοῦ πέλας, ἔκβαιν’ ἀπήνης τῆσδε, μηδ’ ὑπερφρόνει.
καὶ παῖδα γάρ τοι φασὶν Ἀλκμήνης ποτε πραθέντα τλῆναι, † δουλίας μάζης βίᾳ.
εἰ δ’ οὖν ἀνάγκη τῆσδ’ ἐπιρρέποι τύχης, ἀρχαιοπλούτων δεσποτῶν πολλὴ χάρις.
οἳ δ’ οὔποτ’ ἐλπίσαντες ἤμησαν καλῶς, ὠμοί τε δούλοις πάντα καὶ πέρα σταθμῶν.
ἔχεις παρ’ ἡμῶν οἷάπερ νομίζεται.
σοί τοι λέγουσα παύεται σαφῆ λόγον.
ἐντὸς δ’ ἁλοῦσα μορσίμων ἀγρευμάτων πείθοι’ ἄν, εἰ πείθοι’· ἀπειθοίης δ’ ἴσως.
ἀλλ’ εἴπερ ἐστὶ μὴ χελιδόνος δίκην ἀγνῶτα φωνὴν βάρβαρον κεκτημένη, ἔσω φρενῶν λέγουσα πείθω νιν λόγῳ.
ἕπου. τὰ λῷστα τῶν παρεστώτων λέγει.
πείθου λιποῦσα τόνδ’ ἁμαξήρη θρόνον.
οὔτοι θυραίᾳ τῇδ’ ἐμοὶ σχολὴ πάρα τρίβειν· τὰ μὲν γὰρ ἑστίας μεσομφάλου ἕστηκεν ἤδη μῆλα πρὸς σφαγὰς πάρος.
[ὡς οὔποτ’ ἐλπίσασι τήνδ’ ἕξειν χάριν.] σὺ δ’ εἴ τι δράσεις τῶνδε, μὴ σχολὴν τίθει.
εἰ δ’ ἀξυνήμων οὖσα μὴ δέχῃ λόγον— σὺ δ’ ἀντὶ φωνῆς φράζε καρβάνῳ χερί.
ἑρμηνέως ἔοικεν ἡ ξένη τοροῦ δεῖσθαι. τρόπος δὲ θηρὸς ὡς νεαιρέτου.
ἦ μαίνεταί γε καὶ κακῶν κλύει φρενῶν, ἥτις λιποῦσα μὲν πόλιν νεαίρετον ἥκει, χαλινὸν δ’ οὐκ ἐπίσταται φέρειν πρὶν αἱματηρὸν ἐξαφρίζεσθαι μένος.
οὐ μὴν πλέω ῥίψασ’ ἀτιμασθήσομαι.
ἐγὼ δ’, ἐποικτίρω γάρ, οὐ θυμώσομαι.
ἴθ’, ὦ τάλαινα, τόνδ’ ἐρημώσασ’ ὄχον, εἴκουσ’ ἀνάγκῃ τῇδε καίνισον ζυγόν.
ΚΑΣΣΑΝΔΡΑὀτοτοτοτοῖ πόποι δᾶ.
ὦπολλον ὦπολλον.
τί ταῦτ’ ἀνωτότυξας ἀμφὶ Λοξίου; οὐ γὰρ τοιοῦτος ὥστε θρηνητοῦ τυχεῖν.
ὀτοτοτοτοῖ πόποι δᾶ.
ὦπολλον ὦπολλον.
ἥδ’ αὖτε δυσφημοῦσα τὸν θεὸν καλεῖ οὐδὲν προσήκοντ’ ἐν γόοις παραστατεῖν.
Ἄπολλον· Ἄπολλον·  ἀγυιᾶτ’, ἀπόλλων ἐμός.
ἀπώλεσας γὰρ οὐ μόλις τὸ δεύτερον.
χρήσειν ἔοικεν ἀμφὶ τῶν αὑτῆς κακῶν.
μένει τὸ θεῖον δουλίᾳ περ ἐν φρενί.
Ἄπολλον· Ἄπολλον·  ἀγυιᾶτ’, ἀπόλλων ἐμός.
ἆ ποῖ ποτ’ ἤγαγές με; πρὸς ποίαν στέγην; πρὸς τὴν Ἀτρειδῶν· εἰ σὺ μὴ τόδ’ ἐννοεῖς, ἐγὼ λέγω σοι· καὶ τάδ’ οὐκ ἐρεῖς ψύθη.
μισόθεον μὲν οὖν· πολλὰ συνίστορα,  αὐτόφονα, † κακὰ καρτάναι † ἀνδρὸς σφαγεῖον καὶ πέδον ῥαντήριον.
ἔοικεν εὔρις ἡ ξένη κυνὸς δίκην εἶναι, ματεύει δ’ ὧν ἀνευρήσει φόνον.
μαρτυρίοισι γὰρ τοῖσδ’ ἐπιπείθομαι·  κλαιόμενα τάδε βρέφη σφαγὰς ὀπτάς τε σάρκας πρὸς πατρὸς βεβρωμένας.
† ἦ μὴν κλέος σοῦ μαντικὸν πεπυσμένοι ἦμεν· προφήτας δ’ οὔτινας ματεύομεν.
ἰὼ πόποι, τί ποτε μήδεται;  τί τόδε νέον ἄχος μέγα; μέγ’ ἐν δόμοισι τοῖσδε μήδεται κακόν, ἄφερτον φίλοισιν, δυσίατον· ἀλκὰ δ’ ἑκὰς ἀποστατεῖ.
τούτων ἄιδρίς εἰμι τῶν μαντευμάτων.
ἐκεῖνα δ’ ἔγνων· πᾶσα γὰρ πόλις βοᾷ.
ἰὼ τάλαινα, τόδε γὰρ τελεῖς;  τὸν ὁμοδέμνιον πόσιν λουτροῖσι φαιδρύνασα—πῶς φράσω τέλος; τάχος γὰρ τόδ’ ἔσται· προτείνει δὲ χεὶρ ἐκ χερὸς ὀρεγομένα.
οὔπω ξυνῆκα· νῦν γὰρ ἐξ αἰνιγμάτων ἐπαργέμοισι θεσφάτοις ἀμηχανῶ.
ἒ ἔ, παπαῖ παπαῖ, τί τόδε φαίνεται;  ἦ δίκτυόν τί γ’ Ἅιδου.
ἀλλ’ ἄρκυς ἡ ξύνευνος, ἡ ξυναιτία φόνου. στάσις δ’ ἀκόρετος γένει κατολολυξάτω θύματος λευσίμου.
ποίαν Ἐρινὺν τήνδε δώμασιν κέλῃ ἐπορθιάζειν; οὔ με φαιδρύνει λόγος.
ἐπὶ δὲ καρδίαν ἔδραμε κροκοβαφὴς σταγών, ἅτε καὶ δορὶ πτωσίμοις ξυνανύτει βίου δύντος αὐγαῖς.
ταχεῖα δ’ ἄτα πέλει.
ἆ ἆ, ἰδοὺ ἰδού· ἄπεχε τῆς βοὸς  τὸν ταῦρον· ἐν πέπλοισιν μελαγκέρῳ λαβοῦσα μηχανήματι τύπτει· πίτνει δ’ <ἐν> ἐνύδρῳ τεύχει.
δολοφόνου λέβητος τύχαν σοι λέγω.
οὐ κομπάσαιμ’ ἂν θεσφάτων γνώμων ἄκρος εἶναι, κακῷ δέ τῳ προσεικάζω τάδε.
ἀπὸ δὲ θεσφάτων τίς ἀγαθὰ φάτις βροτοῖς τέλλεται; κακῶν γὰρ διαὶ πολυεπεῖς τέχναι θεσπιῳδοὶ φόβον φέρουσιν μαθεῖν.
ἰὼ ἰὼ ταλαίνας κακόποτμοι τύχαι·  τὸ γὰρ ἐμὸν θροῶ πάθος ἐπεγχέασα.
ποῖ δή με δεῦρο τὴν τάλαιναν ἤγαγες; οὐδέν ποτ’ εἰ μὴ ξυνθανουμένην. τί γάρ; φρενομανής τις εἶ θεοφόρητος, ἀμ- φὶ δ’ αὑτᾶς θροεῖς νόμον ἄνομον, οἷά τις ξουθὰ ἀκόρετος βοᾶς, φεῦ, φιλοίκτοις φρεσὶν Ἴτυν Ἴτυνστένουσ’ ἀμφιθαλῆ κακοῖς ἀηδὼν βίον.
ἰὼ ἰὼ λιγείας μόρον ἀηδόνος·  πτεροφόρον γάρ οἱ περὶ δέμας βάλοντο θεοὶ γλυκύν τ’ ἀγῶνα κλαυμάτων ἄτερ· ἐμοὶ δὲ μίμνει σχισμὸς ἀμφήκει δορί.
πόθεν ἐπισσύτους θεοφόρους [τ’] ἔχεις ματαίους δύας; τὰ δ’ ἐπίφοβα δυσφάτῳ κλαγγᾷ μελοτυπεῖς ὁμοῦ τ’ ὀρθίοις ἐν νόμοις.
πόθεν ὅρους ἔχεις θεσπεσίας ὁδοῦ κακορρήμονας; ἰὼ γάμοι, γάμοι Πάριδος,  ὀλέθριοι φίλων.
ἰὼ Σκαμάνδρου πάτριον ποτόν.
τότε μὲν ἀμφὶ σὰς ἀιόνας τάλαιν’ἠνυτόμαν τροφαῖς· νῦν δ’ ἀμφὶ Κωκυτόν τε κἀχερουσίους ὄχθους ἔοικα θεσπιῳδήσειν τάχα.
τί τόδε τορὸν ἄγαν ἔπος ἐφημίσω; νεογνὸς ἂν ἀΐων μάθοι.
πέπληγμαι δ’ ὑπ’ αὖ δήγματι φοινίῳ δυσαλγεῖ τύχᾳ μινυρὰ θρεομένας, θραύματ’ ἐμοὶ κλύειν.
ἰὼ πόνοι πόνοι πόλεος ὀλομένας τὸ πᾶν.
ἰὼ πρόπυργοι θυσίαι πατρὸς πολυκανεῖς βοτῶν ποιονόμων· ἄκος δ’ οὐδὲν ἐπήρκεσαν τὸ μὴ πόλιν μὲν ὥσπερ οὖν ἐχρῆν παθεῖν, ἐγὼ δὲ θερμόνους τάχ’ ἐν πέδῳ βαλῶ.
ἑπόμενα προτέροισι τάδ’ ἐφημίσω.
καί τίς σε κακοφρονῶν τίθη- σι δαίμων ὑπερβαρὴς ἐμπίτνων μελίζειν πάθη γοερὰ θανατοφόρα.
τέρμα δ’ ἀμηχανῶ.
καὶ μὴν ὁ χρησμὸς οὐκέτ’ ἐκ καλυμμάτων ἔσται δεδορκὼς νεογάμου νύμφης δίκην· λαμπρὸς δ’ ἔοικεν ἡλίου πρὸς ἀντολὰς πνέων ἐσᾴξειν, ὥστε κύματος δίκην κλύζειν πρὸς αὐγάς, τοῦδε πήματος πολὺ μεῖζον· φρενώσω δ’ οὐκέτ’ ἐξ αἰνιγμάτων.
καὶ μαρτυρεῖτε συνδρόμως ἴχνος κακῶν ῥινηλατούσῃ τῶν πάλαι πεπραγμένων.
τὴν γὰρ στέγην τήνδ’ οὔποτ’ ἐκλείπει χορὸς σύμφθογγος οὐκ εὔφωνος· οὐ γὰρ εὖ λέγει.
καὶ μὴν πεπωκώς γ’, ὡς θρασύνεσθαι πλέον, βρότειον αἷμα κῶμος ἐν δόμοις μένει, δύσπεμπτος ἔξω, συγγόνων Ἐρινύων.
ὑμνοῦσι δ’ ὕμνον δώμασιν προσήμεναι πρώταρχον ἄτης· ἐν μέρει δ’ ἀπέπτυσαν εὐνὰς ἀδελφοῦ τῷ πατοῦντι δυσμενεῖς.
ἥμαρτον, ἢ κυρῶ τι τοξότης τις ὥς; ἢ ψευδόμαντίς εἰμι θυροκόπος φλέδων; ἐκμαρτύρησον προυμόσας τό μ’ εἰδέναι λόγῳ παλαιὰς τῶνδ’ ἁμαρτίας δόμων.
καὶ πῶς ἂν ὅρκου πῆγμα, γενναίως παγέν, παιώνιον γένοιτο; θαυμάζω δέ σου, πόντου πέραν τραφεῖσαν ἀλλόθρουν πόλιν κυρεῖν λέγουσαν, ὥσπερ εἰ παρεστάτεις.
μάντις μ’ Ἀπόλλων τῷδ’ ἐπέστησεν τέλει.
μῶν καὶ θεός περ ἱμέρῳ πεπληγμένος; προτοῦ μὲν αἰδὼς ἦν ἐμοὶ λέγειν τάδε.
ἁβρύνεται γὰρ πᾶς τις εὖ πράσσων πλέον.
ἀλλ’ ἦν παλαιστὴς κάρτ’ ἐμοὶ πνέων χάριν.
ἦ καὶ τέκνων εἰς ἔργον ἤλθετον νόμῳ; ξυναινέσασα Λοξίαν ἐψευσάμην.
ἤδη τέχναισιν ἐνθέοις ᾑρημένη; ἤδη πολίταις πάντ’ ἐθέσπιζον πάθη.
πῶς δῆτ’ ἄνατος ἦσθα Λοξίου κότῳ; ἔπειθον οὐδέν’ οὐδέν, ὡς τάδ’ ἤμπλακον.
ἡμῖν γε μὲν δὴ πιστὰ θεσπίζειν δοκεῖς.
ἰοὺ ἰού, ὢ ὢ κακά.
ὑπ’ αὖ με δεινὸς ὀρθομαντείας πόνος στροβεῖ ταράσσων φροιμίοις .....
ὁρᾶτε τούσδε τοὺς δόμοις ἐφημένους νέους, ὀνείρων προσφερεῖς μορφώμασιν; παῖδες θανόντες ὡσπερεὶ πρὸς τῶν φίλων, χεῖρας κρεῶν πλήθοντες οἰκείας βορᾶς· σὺν ἐντέροις τε σπλάγχν’, ἐποίκτιστον γέμος, πρέπουσ’ ἔχοντες, ὧν πατὴρ ἐγεύσατο.
ἐκ τῶνδε ποινάς φημι βουλεύειν τινά, λέοντ’ ἄναλκιν, ἐν λέχει στρωφώμενον οἰκουρόν, οἴμοι, τῷ μολόντι δεσπότῃ— ἐμῷ· φέρειν γὰρ χρὴ τὸ δούλιον ζυγόν· νεῶν τ’ ἄπαρχος Ἰλίου τ’ ἀναστάτης οὐκ οἶδεν οἵα γλῶσσα, μισητῆς κυνὸς λείξασα κἀκτείνασα φαιδρὸν οὖς δίκην, ἄτης λαθραίου τεύξεται κακῇ τύχῃ.
τοιάδε τόλμα· θῆλυς ἄρσενος φονεύς· ἔστιν—τί νιν καλοῦσα δυσφιλὲς δάκος τύχοιμ’ ἄν; ἀμφίσβαιναν, ἢ Σκύλλαν τινὰ οἰκοῦσαν ἐν πέτραισι, ναυτίλων βλάβην, † θύουσαν Ἅιδου μητέρ’ † ἄσπονδόν τ’ Ἄρη φίλοις πνέουσαν; ὡς δ’ ἐπωλολύξατο ἡ παντότολμος, ὥσπερ ἐν μάχης τροπῇ.
δοκεῖ δὲ χαίρειν νοστίμῳ σωτηρίᾳ.
καὶ τῶνδ’ ὅμοιον εἴ τι μὴ πείθω· τί γάρ; τὸ μέλλον ἥξει. καὶ σύ μ’ ἐν τάχει παρὼν ἄγαν γ’ ἀληθόμαντιν οἰκτίρας ἐρεῖς.
τὴν μὲν Θυέστου δαῖτα παιδείων κρεῶν ξυνῆκα καὶ πέφρικα, καὶ φόβος μ’ ἔχει κλύοντ’ ἀληθῶς οὐδὲν ἐξῃκασμένα.
τὰ δ’ ἄλλ’ ἀκούσας ἐκ δρόμου πεσὼν τρέχω.
Ἀγαμέμνονός σέ φημ’ ἐπόψεσθαι μόρον.
εὔφημον, ὦ τάλαινα, κοίμησον στόμα.
ἀλλ’ οὔτι παιὼν τῷδ’ ἐπιστατεῖ λόγῳ.
οὔκ, εἴπερ ἔσται γ’· ἀλλὰ μὴ γένοιτό πως.
σὺ μὲν κατεύχῃ, τοῖς δ’ ἀποκτείνειν μέλει.
τίνος πρὸς ἀνδρὸς τοῦτ’ ἄχος πορσύνεται; ἦ κάρτα χρησμῶν παρεκόπης ἐμῶν ἄρα.
τοῦ γὰρ τελοῦντος οὐ ξυνῆκα μηχανήν.
καὶ μὴν ἄγαν γ’ Ἕλλην’ ἐπίσταμαι φάτιν.
καὶ γὰρ τὰ πυθόκραντα· δυσμαθῆ δ’ ὅμως.
παπαῖ, οἷον τὸ πῦρ· ἐπέρχεται δέ μοι.
ὀτοτοῖ, Λύκει’ Ἄπολλον, οἲ ἐγὼ ἐγώ.
αὕτη δίπους λέαινα συγκοιμωμένη λύκῳ, λέοντος εὐγενοῦς ἀπουσίᾳ, κτενεῖ με τὴν τάλαιναν· ὡς δὲ φάρμακον τεύχουσα κἀμοῦ μισθὸν ἐνθήσει ποτῷ· ἐπεύχεται, θήγουσα φωτὶ φάσγανον, ἐμῆς ἀγωγῆς ἀντιτείσεσθαι φόνον.
τί δῆτ’ ἐμαυτῆς καταγέλωτ’ ἔχω τάδε, καὶ σκῆπτρα καὶ μαντεῖα περὶ δέρῃ στέφη; σὲ μὲν πρὸ μοίρας τῆς ἐμῆς διαφθερῶ.
ἴτ’ ἐς φθόρον· πεσόντα γ’ ὧδ’ ἀμείβομαι.
ἄλλην τιν’ Ἄτην ἀντ’ ἐμοῦ πλουτίζετε.
ἰδοὺ δ’, Ἀπόλλων αὐτὸς ἐκδύων ἐμὲ χρηστηρίαν ἐσθῆτ’, ἐποπτεύσας δέ με κἀν τοῖσδε κόσμοις καταγελωμένην † μετὰ φίλων ὑπ’ ἐχθρῶν οὐ διχορρόπως μάτην.
κακουμένη δέ, φοιτὰς ὡς ἀγύρτρια, πτωχὸς τάλαινα λιμοθνὴς ἠνεσχόμην· καὶ νῦν ὁ μάντις μάντιν ἐκπράξας ἐμὲ ἀπήγαγ’ ἐς τοιάσδε θανασίμους τύχας.
βωμοῦ πατρῴου δ’ ἀντ’ ἐπίξηνον μένει, θερμῷ κοπείσης φοίνιον προσφάγματι.
οὐ μὴν ἄτιμοί γ’ ἐκ θεῶν τεθνήξομεν.
ἥξει γὰρ ἡμῶν ἄλλος αὖ τιμάορος, μητροκτόνον φίτυμα, ποινάτωρ πατρός· φυγὰς δ’ ἀλήτης τῆσδε γῆς ἀπόξενος κάτεισιν, ἄτας τάσδε θριγκώσων φίλοις· ὀμώμοται γὰρ ὅρκος ἐκ θεῶν μέγας, ἄξειν νιν ὑπτίασμα κειμένου πατρός.
τί δῆτ’ ἐγὼ κάτοικτος ὧδ’ ἀναστένω; ἐπεὶ τὸ πρῶτον εἶδον Ἰλίου πόλιν πράξασαν ὡς ἔπραξεν, οἳ δ’ εἷλον πόλιν οὕτως ἀπαλλάσσουσιν ἐν θεῶν κρίσει.
ἰοῦσα πράξω· τλήσομαι τὸ κατθανεῖν.
Ἅιδου πύλας δὲ τάσδ’ ἐγὼ προσεννέπω· ἐπεύχομαι δὲ καιρίας πληγῆς τυχεῖν, ὡς ἀσφάδᾳστος, αἱμάτων εὐθνησίμων ἀπορρυέντων, ὄμμα συμβάλω τόδε.
ὦ πολλὰ μὲν τάλαινα, πολλὰ δ’ αὖ σοφὴ γύναι, μακρὰν ἔτεινας. εἰ δ’ ἐτητύμως μόρον τὸν αὑτῆς οἶσθα, πῶς θεηλάτου βοὸς δίκην πρὸς βωμὸν εὐτόλμως πατεῖς; οὐκ ἔστ’ ἄλυξις, οὔ, ξένοι, † χρόνῳ πλέῳ.
ὁ δ’ ὕστατός γε τοῦ χρόνου πρεσβεύεται.
ἥκει τόδ’ ἦμαρ· σμικρὰ κερδανῶ φυγῇ.
ἀλλ’ ἴσθι τλήμων οὖσ’ ἀπ’ εὐτόλμου φρενός.
οὐδεὶς ἀκούει ταῦτα τῶν εὐδαιμόνων.
ἀλλ’ εὐκλεῶς τοι κατθανεῖν χάρις βροτῷ.
ἰὼ πάτερ σοῦ σῶν τε γενναίων τέκνων.
τί δ’ ἐστὶ χρῆμα; τίς σ’ ἀποστρέφει φόβος; φεῦ φεῦ.
τί τοῦτ’ ἔφευξας; εἴ τι μὴ φρενῶν στύγος.
φόνον δόμοι πνέουσιν αἱματοσταγῆ.
καὶ πῶς; τόδ’ ὄζει θυμάτων ἐφεστίων.
ὅμοιος ἀτμὸς ὥσπερ ἐκ τάφου πρέπει.
οὐ Σύριον ἀγλάισμα δώμασιν λέγεις; ἀλλ’ εἶμι κἀν δόμοισι κωκύσουσ’ ἐμὴν Ἀγαμέμνονός τε μοῖραν. ἀρκείτω βίος.
ἰὼ ξένοι.
οὔτοι δυσοίζω, θάμνον ὡς ὄρνις, φόβῳ ἄλλως· θανούσῃ μαρτυρεῖτέ μοι τόδε, ὅταν γυνὴ γυναικὸς ἀντ’ ἐμοῦ θάνῃ, ἀνήρ τε δυσδάμαρτος ἀντ’ ἀνδρὸς πέσῃ.
ἐπιξενοῦμαι ταῦτα δ’ ὡς θανουμένη.
ὦ τλῆμον, οἰκτίρω σε θεσφάτου μόρου.
ἅπαξ ἔτ’ εἰπεῖν ῥῆσιν, ἢ θρῆνον θέλω ἐμὸν τὸν αὐτῆς. ἡλίου δ’ ἐπεύχομαι πρὸς ὕστατον φῶς τοῖς ἐμοῖς τιμαόροις ἐχθροὺς φόνευσιν τὴν ἐμὴν τίνειν ὁμοῦ, δούλης θανούσης, εὐμαροῦς χειρώματος.
ἰὼ βρότεια πράγματ’· εὐτυχοῦντα μὲν σκιᾷ τις ἂν πρέψειεν· εἰ δὲ δυστυχοῖ, βολαῖς ὑγρώσσων σπόγγος ὤλεσεν γραφήν.
καὶ ταῦτ’ ἐκείνων μᾶλλον οἰκτίρω πολύ.
τὸ μὲν εὖ πράσσειν ἀκόρεστον ἔφυ πᾶσι βροτοῖσιν· δακτυλοδείκτων δ’ οὔτις ἀπειπὼν εἴργει μελάθρων, μηκέτ’ ἐσέλθῃς, τάδε φωνῶν.
καὶ τῷδε πόλιν μὲν ἑλεῖν ἔδοσαν μάκαρες Πριάμου· θεοτίμητος δ’ οἴκαδ’ ἱκάνει· νῦν δ’ εἰ προτέρων αἷμ’ ἀποτείσει καὶ τοῖσι θανοῦσι θανὼν ἄλλων ποινὰς θανάτων ἐπικρανεῖ, τίς τἂν εὔξαιτο βροτῶν ἀσινεῖ δαίμονι φῦναι τάδ’ ἀκούων; ὤμοι, πέπληγμαι καιρίαν πληγὴν ἔσω.
σῖγα· τίς πληγὴν ἀυτεῖ καιρίως οὐτασμένος; ὤμοι μάλ’ αὖθις, δευτέραν πεπληγμένος.
τοὔργον εἰργάσθαι δοκεῖ μοι βασιλέως οἰμώγμασιν.
ἀλλὰ κοινωσώμεθ’, ἤν πως, ἀσφαλῆ βουλεύματα.
ἐγὼ μὲν ὑμῖν τὴν ἐμὴν γνώμην λέγω, πρὸς δῶμα δεῦρ’ ἀστοῖσι κηρύσσειν βοήν.
ἐμοὶ δ’ ὅπως τάχιστά γ’ ἐμπεσεῖν δοκεῖ καὶ πρᾶγμ’ ἐλέγχειν σὺν νεορρύτῳ ξίφει.
κἀγὼ τοιούτου γνώματος κοινωνὸς ὢν ψηφίζομαί τι δρᾶν· τὸ μὴ μέλλειν δ’ ἀκμή.
ὁρᾶν πάρεστι· φροιμιάζονται γὰρ ὥς, τυραννίδος σημεῖα πράσσοντες πόλει.
χρονίζομεν γάρ. οἱ δὲ τῆς μελλοῦς κλέος πέδοι πατοῦντες οὐ καθεύδουσιν χερί.
οὐκ οἶδα βουλῆς ἧστινος τυχὼν λέγω.
τοῦ δρῶντός ἐστι καὶ τὸ βουλεῦσαι πέρι.
κἀγὼ τοιοῦτός εἰμ’, ἐπεὶ δυσμηχανῶ λόγοισι τὸν θανόντ’ ἀνιστάναι πάλιν.
ἦ καὶ βίον τείνοντες ὧδ’ ὑπείξομεν δόμων καταισχυντῆρσι τοῖσδ’ ἡγουμένοις; ἀλλ’ οὐκ ἀνεκτόν, ἀλλὰ κατθανεῖν κρατεῖ· πεπαιτέρα γὰρ μοῖρα τῆς τυραννίδος.
ἦ γὰρ τεκμηρίοισιν ἐξ οἰμωγμάτων μαντευσόμεσθα τἀνδρὸς ὡς ὀλωλότος; σάφ’ εἰδότας χρὴ τῶνδε θυμοῦσθαι πέρι· τὸ γὰρ τοπάζειν τοῦ σάφ’ εἰδέναι δίχα.
ταύτην ἐπαινεῖν πάντοθεν πληθύνομαι, τρανῶς Ἀτρείδην † εἰδέναι κυροῦνθ’ ὅπως.
πολλῶν πάροιθεν καιρίως εἰρημένων τἀναντί’ εἰπεῖν οὐκ ἐπαισχυνθήσομαι.
πῶς γάρ τις ἐχθροῖς ἐχθρὰ πορσύνων, φίλοις δοκοῦσιν εἶναι, πημονῆς ἀρκύστατ’ ἂν φράξειεν ὕψος κρεῖσσον ἐκπηδήματος; ἐμοὶ δ’ ἀγὼν ὅδ’ οὐκ ἀφρόντιστος πάλαι· νείκης παλαιᾶς ἦλθε, σὺν χρόνῳ γε μήν· ἕστηκα δ’ ἔνθ’ ἔπαισ’ ἐπ’ ἐξειργασμένοις.
οὕτω δ’ ἔπραξα—καὶ τάδ’ οὐκ ἀρνήσομαι— ὡς μήτε φεύγειν μήτ’ ἀμύνεσθαι μόρον.
ἄπειρον ἀμφίβληστρον, ὥσπερ ἰχθύων, περιστιχίζω, πλοῦτον εἵματος κακόν, παίω δέ νιν δίς· κἀν δυοῖν οἰμωγμάτοιν μεθῆκεν αὐτοῦ κῶλα· καὶ πεπτωκότι τρίτην ἐπενδίδωμι, τοῦ κατὰ χθονός, Ἅιδου, νεκρῶν σωτῆρος, εὐκταίαν χάριν.
οὕτω τὸν αὑτοῦ θυμὸν ὁρμαίνει πεσών, κἀκφυσιῶν ὀξεῖαν αἵματος σφαγὴν βάλλει μ’ ἐρεμνῇ ψακάδι φοινίας δρόσου, χαίρουσαν οὐδὲν ἧσσον ἢ διοσδότῳ γάνει σπορητὸς κάλυκος ἐν λοχεύμασιν.
ὡς ὧδ’ ἐχόντων, πρέσβος Ἀργείων τόδε, χαίροιτ’ ἄν, εἰ χαίροιτ’, ἐγὼ δ’ ἐπεύχομαι.
εἰ δ’ ἦν πρεπόντων ὥστ’ ἐπισπένδειν νεκρῷ, τῷδ’ ἂν δικαίως ἦν, ὑπερδίκως μὲν οὖν· τοσόνδε κρατῆρ’ ἐν δόμοις κακῶν ὅδε πλήσας ἀραίων αὐτὸς ἐκπίνει μολών.
θαυμάζομέν σου γλῶσσαν, ὡς θρασύστομος, ἥτις τοιόνδ’ ἐπ’ ἀνδρὶ κομπάζεις λόγον.
πειρᾶσθέ μου γυναικὸς ὡς ἀφράσμονος· ἐγὼ δ’ ἀτρέστῳ καρδίᾳ πρὸς εἰδότας λέγω—σὺ δ’ αἰνεῖν εἴτε με ψέγειν θέλεις ὅμοιον—οὗτός ἐστιν Ἀγαμέμνων, ἐμὸς πόσις, νεκρὸς δὲ τῆσδε δεξιᾶς χερός, ἔργον δικαίας τέκτονος. τάδ’ ὧδ’ ἔχει.
τί κακόν, ὦ γύναι, χθονοτρεφὲς ἐδανὸν ἢ ποτὸν πασαμένα ῥυτᾶς ἐξ ἁλὸς ὄρμενον τόδ’ ἐπέθου θύος, δημοθρόους τ’ ἀράς; ἀπέδικες ἀπέταμες, ἀπόπολις δ’ ἔσῃ, μῖσος ὄβριμον ἀστοῖς.
νῦν μὲν δικάζεις ἐκ πόλεως φυγὴν ἐμοί, καὶ μῖσος ἀστῶν δημόθρους τ’ ἔχειν ἀράς, οὐδὲν τότ’ ἀνδρὶ τῷδ’ ἐναντίον φέρων, ὃς οὐ προτιμῶν, ὡσπερεὶ βοτοῦ μόρον, μήλων φλεόντων εὐπόκοις νομεύμασιν, ἔθυσεν αὑτοῦ παῖδα, φιλτάτην ἐμοὶ ὠδῖν’, ἐπῳδὸν Θρῃκίων ἀημάτων.
οὐ τοῦτον ἐκ γῆς τῆσδε χρῆν σ’ ἀνδρηλατεῖν, μιασμάτων ἄποινα; ἐπήκοος δ’ ἐμῶν ἔργων δικαστὴς τραχὺς εἶ. λέγω δέ σοι τοιαῦτ’ ἀπειλεῖν, ὡς παρεσκευασμένη σ’ ἐκ τῶν ὁμοίων χειρὶ νικήσαντ’ ἐμοῦ ἄρχειν· ἐὰν δὲ τοὔμπαλιν κραίνῃ θεός, γνώσῃ διδαχθεὶς ὀψὲ γοῦν τὸ σωφρονεῖν.
μεγαλόμητις εἶ, περίφρονα δ’ ἔλακες, ὥσπερ οὖν φονολιβεῖ τύχᾳ φρὴν ἐπιμαίνεται· λίβος ἐπ’ ὀμμάτων αἵματος ἐμπρέπει· ἄντιτον ἔτι σε χρὴ στερομέναν φίλων τύμμα τύμματι τεῖσαι.
καὶ τήνδ’ ἀκούεις ὁρκίων ἐμῶν θέμιν· μὰ τὴν τέλειον τῆς ἐμῆς παιδὸς Δίκην, Ἄτην Ἐρινύν θ’, αἷσι τόνδ’ ἔσφαξ’ ἐγώ, οὔ μοι Φόβου μέλαθρον ἐλπὶς ἐμπατεῖ, ἕως ἂν αἴθῃ πῦρ ἐφ’ ἑστίας ἐμῆς Αἴγισθος, ὡς τὸ πρόσθεν εὖ φρονῶν ἐμοί.
οὗτος γὰρ ἡμῖν ἀσπὶς οὐ σμικρὰ θράσους..     .     .     .     .     .     .
κεῖται, γυναικὸς τῆσδε λυμαντήριος, Χρυσηίδων μείλιγμα τῶν ὑπ’ Ἰλίῳ· ἥ τ’ αἰχμάλωτος ἥδε καὶ τερασκόπος καὶ κοινόλεκτρος τοῦδε, θεσφατηλόγος πιστὴ ξύνευνος, ναυτίλων δὲ σελμάτων ἰσοτριβής. ἄτιμα δ’ οὐκ ἐπραξάτην.
ὁ μὲν γὰρ οὕτως, ἡ δέ τοι κύκνου δίκην τὸν ὕστατον μέλψασα θανάσιμον γόον κεῖται † φιλήτως τοῦδ’, ἐμοὶ δ’ ἐπήγαγεν εὐνῆς παροψώνημα τῆς ἐμῆς χλιδῇ.
φεῦ, τίς ἂν ἐν τάχει, μὴ περιώδυνος,  μηδὲ δεμνιοτήρης, μόλοι τὸν ἀεὶ φέρουσ’ ἐν ἡμῖν Μοῖρ’ ἀτέλευτον ὕπνον, δαμέντος φύλακος εὐμενεστάτου [καὶ] πολέα τλάντος γυναικὸς διαί; πρὸς γυναι- κὸς δ’ ἀπέφθισεν βίον.
ἰὼ ἰὼ παράνους Ἑλένα  μία τὰς πολλάς, τὰς πάνυ πολλὰς ψυχὰς ὀλέσασ’ ὑπὸ Τροίᾳ, νῦν τελέαν πολύμναστον ἐπηνθίσω δι’ αἷμ’ ἄνιπτον ἥτις ἦν τότ’ ἐν δόμοις ἔρις ἐρίδματος, ἀνδρὸς οἰζύς.
μηδὲν θανάτου μοῖραν ἐπεύχου τοῖσδε βαρυνθείς· μηδ’ εἰς Ἑλένην κότον ἐκτρέψῃς, ὡς ἀνδρολέτειρ’, ὡς μία πολλῶν ἀνδρῶν ψυχὰς Δαναῶν ὀλέσασ’ ἀξύστατον ἄλγος ἔπραξε.
δαῖμον, ὃς ἐμπίτνεις δώμασι καὶ διφυί-  οισι Τανταλίδαισιν, κράτος <τ’> ἰσόψυχον ἐκ γυναικῶν καρδιόδηκτον ἐμοὶ κρατύνεις, ἐπὶ δὲ σώματος δίκαν [μοι] κόρακος ἐχθροῦ σταθεὶς ἐννόμως ὕμνον ὑ- μνεῖν ἐπεύχεαι <κακόν>.
νῦν δ’ ὤρθωσας στόματος γνώμην, τὸν τριπάχυντον δαίμονα γέννης τῆσδε κικλῄσκων.
ἐκ τοῦ γὰρ ἔρως αἱματολοιχὸς νείρᾳ τρέφεται· πρὶν καταλῆξαι τὸ παλαιὸν ἄχος, νέος ἰχώρ.
ἦ μέγαν οἴκοις τοῖσδε  δαίμονα καὶ βαρύμηνιν αἰνεῖς, φεῦ φεῦ, κακὸν αἶνον ἀτηρᾶς τύχας ἀκόρεστον· ἰὼ ἰὴ διαὶ Διὸς παναιτίου πανεργέτα· τί γὰρ βροτοῖς ἄνευ Διὸς τελεῖται; τί τῶνδ’ οὐ θεόκραντόν ἐστιν; ἰὼ ἰὼ βασιλεῦ βασιλεῦ,  πῶς σε δακρύσω; φρενὸς ἐκ φιλίας τί ποτ’ εἴπω; κεῖσαι δ’ ἀράχνης ἐν ὑφάσματι τῷδ’ ἀσεβεῖ θανάτῳ βίον ἐκπνέων, ὤμοι μοι, κοίταν τάνδ’ ἀνελεύθερον δολίῳ μόρῳ δαμεὶς <δάμαρτος> ἐκ χερὸς ἀμφιτόμῳ βελέμνῳ.
αὐχεῖς εἶναι τόδε τοὔργον ἐμόν· μὴ δ’ ἐπιλεχθῇς Ἀγαμεμνονίαν εἶναί μ’ ἄλοχον.
φανταζόμενος δὲ γυναικὶ νεκροῦ τοῦδ’ ὁ παλαιὸς δριμὺς ἀλάστωρ Ἀτρέως χαλεποῦ θοινατῆρος τόνδ’ ἀπέτεισεν, τέλεον νεαροῖς ἐπιθύσας.
ὡς μὲν ἀναίτιος εἶ  τοῦδε φόνου τίς ὁ μαρτυρήσων; πῶ πῶ; πατρόθεν δὲ συλλήπτωρ γένοιτ’ ἂν ἀλάστωρ.
βιάζεται δ’ ὁμοσπόροις ἐπιρροαῖσιν αἱμάτων μέλας Ἄρης, ὅποι δίκαν προβαίνων πάχνᾳ κουροβόρῳ παρέξει.
ἰὼ ἰὼ βασιλεῦ βασιλεῦ,  πῶς σε δακρύσω; φρενὸς ἐκ φιλίας τί ποτ’ εἴπω; κεῖσαι δ’ ἀράχνης ἐν ὑφάσματι τῷδ’ ἀσεβεῖ θανάτῳ βίον ἐκπνέων, ὤμοι μοι, κοίταν τάνδ’ ἀνελεύθερον δολίῳ μόρῳ δαμεὶς <δάμαρτος> ἐκ χερὸς ἀμφιτόμῳ βελέμνῳ.
[οὔτ’ ἀνελεύθερον οἶμαι θάνατον τῷδε γενέσθαι.] οὐδὲ γὰρ οὗτος δολίαν ἄτην οἴκοισιν ἔθηκ’; ἀλλ’ ἐμὸν ἐκ τοῦδ’ ἔρνος ἀερθέν, † τὴν πολύκλαυτόν τ’ Ἰφιγενείαν, ἄξια δράσας, ἄξια πάσχων, μηδὲν ἐν Ἅιδου μεγαλαυχείτω, ξιφοδηλήτῳθανάτῳ τείσας ἅπερ ἔρξεν.
ἀμηχανῶ φροντίδος στερηθεὶς  εὐπάλαμον μέριμναν ὅπᾳ τράπωμαι, πίτνοντος οἴκου.
δέδοικα δ’ ὄμβρου κτύπον δομοσφαλῆ τὸν αἱματηρόν. ψακὰς δὲ λήγει; δίκην [δ’] ἐπ’ ἄλλο πρᾶγμα θηγάνει βλάβης πρὸς ἄλλαις θηγάναισι Μοῖρα.
ἰὼ γᾶ γᾶ, εἴθ’ ἔμ’ ἐδέξω,  πρὶν τόνδ’ ἐπιδεῖν ἀργυροτοίχου δροίτης κατέχοντα χάμευναν.
τίς ὁ θάψων νιν; τίς ὁ θρηνήσων; ἦ σὺ τόδ’ ἔρξαι τλήσῃ, κτείνασ’ ἄνδρα τὸν αὑτῆς ἀποκωκῦσαι, ψυχῇ τ’ ἄχαριν χάριν ἀντ’ ἔργων μεγάλων ἀδίκως ἐπικρᾶναι; τίς δ’ ἐπιτύμβιος αἶνον ἐπ’ ἀνδρὶ θείῳ σὺν δακρύοις ἰάπτων ἀληθείᾳ φρενῶν πονήσει; οὐ σὲ προσήκει τὸ μέλημ’ ἀλέγειν τοῦτο· πρὸς ἡμῶν κάππεσε, κάτθανε, καὶ καταθάψομεν οὐχ ὑπὸ κλαυθμῶν τῶν ἐξ οἴκων, ἀλλ’ Ἰφιγένειά νιν ἀσπασίως θυγάτηρ, ὡς χρή, πατέρ’ ἀντιάσασα πρὸς ὠκύπορον πόρθμευμ’ ἀχέων περὶ χεῖρε βαλοῦσα φιλήσει.
ὄνειδος ἥκει τόδ’ ἀντ’ ὀνείδους,  δύσμαχα δ’ ἐστὶ κρῖναι.
φέρει φέροντ’, ἐκτίνει δ’ ὁ καίνων.
μίμνει δὲ μίμνοντος ἐν θρόνῳ Διὸς παθεῖν τὸν ἔρξαντα· θέσμιον γάρ.
τίς ἂν γονὰν ἀραῖον ἐκβάλοι δόμων; κεκόλληται γένος πρὸς ἄτᾳ.
ἐς τόνδ’ ἐνέβη σὺν ἀληθείᾳ χρησμός. ἐγὼ δ’ οὖν ἐθέλω δαίμονι τῷ Πλεισθενιδᾶν ὅρκους θεμένη τάδε μὲν στέργειν, δύστλητά περ ὄνθ’· ὃ δὲ λοιπόν, ἰόντ’ ἐκ τῶνδε δόμων ἄλλην γενεὰν τρίβειν θανάτοις αὐθένταισι· κτεάνων δὲ μέρος βαιὸν ἐχούσῃ πᾶν ἀπόχρη μοι, μανίας μελάθρωνἀλληλοφόνους ἀφελούσῃ.
ΑΙΓΙΣΘΟΣὦ φέγγος εὖφρον ἡμέρας δικηφόρου.
φαίην ἂν ἤδη νῦν βροτῶν τιμαόρους θεοὺς ἄνωθεν γῆς ἐποπτεύειν ἄχη, ἰδὼν ὑφαντοῖς ἐν πέπλοις Ἐρινύων τὸν ἄνδρα τόνδε κείμενον, φίλως ἐμοί, χερὸς πατρῴας ἐκτίνοντα μηχανάς.
Ἀτρεὺς γὰρ ἄρχων τῆσδε γῆς, τούτου πατήρ, πατέρα Θυέστην τὸν ἐμόν, ὡς τορῶς φράσαι, αὑτοῦ δ’ ἀδελφόν, ἀμφίλεκτος ὢν κράτει, ἠνδρηλάτησεν ἐκ πόλεώς τε καὶ δόμων.
καὶ προστρόπαιος ἑστίας μολὼν πάλιν τλήμων Θυέστης μοῖραν ηὕρετ’ ἀσφαλῆ, τὸ μὴ θανὼν πατρῷον αἱμάξαι πέδον αὐτός· ξένια δὲ τοῦδε δύσθεος πατὴρ Ἀτρεύς, προθύμως μᾶλλον ἢ φίλως πατρὶ τὠμῷ, κρεουργὸν ἦμαρ εὐθύμως ἄγειν δοκῶν, παρέσχε δαῖτα παιδείων κρεῶν.
τὰ μὲν ποδήρη καὶ χερῶν ἄκρους κτένας ἔθρυπτ’ ἄνωθεν ἀνδρακὰς καθημένοις ἄσημ’· ὁ δ’ αὐτῶν αὐτίκ’ ἀγνοίᾳ λαβὼν ἔσθει βορὰν ἄσωτον, ὡς ὁρᾷς, γένει.
κἄπειτ’ ἐπιγνοὺς ἔργον οὐ καταίσιον ᾤμωξεν, ἀμπίπτει δ’ ἀπὸ σφαγὴν ἐρῶν, μόρον δ’ ἄφερτον Πελοπίδαις ἐπεύχεται, λάκτισμα δείπνου ξυνδίκως τιθεὶς ἀρᾷ, οὕτως ὀλέσθαι πᾶν τὸ Πλεισθένους γένος.
ἐκ τῶνδέ τοι πεσόντα τόνδ’ ἰδεῖν πάρα.
κἀγὼ δίκαιος τοῦδε τοῦ φόνου ῥαφεύς.
τρίτον γὰρ ὄντα μ’ ἔλιπε, κἀθλίῳ πατρὶ συνεξελαύνει τυτθὸν ὄντ’ ἐν σπαργάνοις· τραφέντα δ’ αὖθις ἡ δίκη κατήγαγεν, καὶ τοῦδε τἀνδρὸς ἡψάμην θυραῖος ὤν, πᾶσαν ξυνάψας μηχανὴν δυσβουλίας.
οὕτω καλὸν δὴ καὶ τὸ κατθανεῖν ἐμοί, ἰδόντα τοῦτον τῆς δίκης ἐν ἕρκεσιν.
Αἴγισθ’, ὑβρίζειν ἐν κακοῖσιν οὐ σέβω.
σὺ δ’ ἄνδρα τόνδε φῂς ἑκὼν κατακτανεῖν, μόνος δ’ ἔποικτον τόνδε βουλεῦσαι φόνον; οὔ φημ’ ἀλύξειν ἐν δίκῃ τὸ σὸν κάρα δημορριφεῖς, σάφ’ ἴσθι, λευσίμους ἀράς.
σὺ ταῦτα φωνεῖς νερτέρᾳ προσήμενος κώπῃ, κρατούντων τῶν ἐπὶ ζυγῷ δορός; γνώσῃ γέρων ὢν ὡς διδάσκεσθαι βαρὺ τῷ τηλικούτῳ, σωφρονεῖν εἰρημένον.
δεσμοὶ δὲ καὶ τὸ γῆρας αἵ τε νήστιδες δύαι διδάσκειν ἐξοχώταται φρενῶν ἰατρομάντεις. οὐχ ὁρᾷς ὁρῶν τάδε; πρὸς κέντρα μὴ λάκτιζε, μὴ παίσας μογῇς.
γύναι, σὺ τοὺς ἥκοντας ἐκ μάχης νέον— οἰκουρὸς εὐνήν <τ’> ἀνδρὸς αἰσχύνουσ’ ἅμα, ἀνδρὶ στρατηγῷ τόνδ’ ἐβούλευσας μόρον; καὶ ταῦτα τἄπη κλαυμάτων ἀρχηγενῆ.
Ὀρφεῖ δὲ γλῶσσαν τὴν ἐναντίαν ἔχεις.
ὁ μὲν γὰρ ἦγε πάντα που φθογγῆς χαρᾷ, σὺ δ’ ἐξορίνας νηπίοις ὑλάγμασιν ἄξῃ· κρατηθεὶς δ’ ἡμερώτερος φανῇ.
ὡς δὴ σύ μοι τύραννος Ἀργείων ἔσῃ, ὃς οὐκ, ἐπειδὴ τῷδ’ ἐβούλευσας μόρον, δρᾶσαι τόδ’ ἔργον οὐκ ἔτλης αὐτοκτόνως.
τὸ γὰρ δολῶσαι πρὸς γυναικὸς ἦν σαφῶς, ἐγὼ δ’ ὕποπτος ἐχθρὸς ἦ παλαιγενής.
ἐκ τῶν δὲ τοῦδε χρημάτων πειράσομαι ἄρχειν πολιτῶν· τὸν δὲ μὴ πειθάνορα ζεύξω βαρείαις, οὔτι μὴ σειραφόρον κριθῶντα πῶλον· ἀλλ’ ὁ δυσφιλὴς σκότῳ λιμὸς ξύνοικος μαλθακόν σφ’ ἐπόψεται.
τί δὴ τὸν ἄνδρα τόνδ’ ἀπὸ ψυχῆς κακῆς οὐκ αὐτὸς ἠνάριζες, ἀλλὰ σὺν γυνὴ χώρας μίασμα καὶ θεῶν ἐγχωρίων ἔκτεινε; Ὀρέστης ἆρά που βλέπει φάος, ὅπως κατελθὼν δεῦρο πρευμενεῖ τύχῃ ἀμφοῖν γένηται τοῖνδε παγκρατὴς φονεύς; ἀλλ’ ἐπεὶ δοκεῖς τάδ’ ἔρδειν καὶ λέγειν, γνώσῃ τάχα· εἶα δή, φίλοι λοχῖται, τοὔργον οὐχ ἑκὰς τόδε.
εἶα δή, ξίφος πρόκωπον πᾶς τις εὐτρεπιζέτω.
ἀλλὰ κἀγὼ μὴν πρόκωπος οὐκ ἀναίνομαι θανεῖν.
δεχομένοις λέγεις θανεῖν σε· τὴν τύχην δ’ αἱρούμεθα.
μηδαμῶς, ὦ φίλτατ’ ἀνδρῶν, ἄλλα δράσωμεν κακά.
ἀλλὰ καὶ τάδ’ ἐξαμῆσαι πολλὰ δύστηνον θέρος· πημονῆς δ’ ἅλις γ’ ὑπάρχει· μηδὲν αἱματώμεθα.
στείχετ’ αἰδοῖοι γέροντες πρὸς δόμους, πεπρωμένοις πρὶν παθεῖν εἴξαντες· ἀρκεῖν χρὴ τάδ’ ὡς ἐπράξαμεν.
εἰ δέ τοι μόχθων γένοιτο τῶνδ’ ἅλις, δεχοίμεθ’ ἄν, δαίμονος χηλῇ βαρείᾳ δυστυχῶς πεπληγμένοι.
ὧδ’ ἔχει λόγος γυναικός, εἴ τις ἀξιοῖ μαθεῖν.
ἀλλὰ τούσδε μοι ματαίαν γλῶσσαν ὧδ’ ἀπανθίσαι κἀκβαλεῖν ἔπη τοιαῦτα δαίμονος πειρωμένους, σώφρονος γνώμης δ’ ἁμαρτεῖν τὸν κρατοῦντ’ <ἀρνουμένους>.
οὐκ ἂν Ἀργείων τόδ’ εἴη, φῶτα προσσαίνειν κακόν.
ἀλλ’ ἐγώ σ’ ἐν ὑστέραισιν ἡμέραις μέτειμ’ ἔτι.
οὔκ, ἐὰν δαίμων Ὀρέστην δεῦρ’ ἀπευθύνῃ μολεῖν.
οἶδ’ ἐγὼ φεύγοντας ἄνδρας ἐλπίδας σιτουμένους.
πρᾶσσε, πιαίνου, μιαίνων τὴν δίκην, ἐπεὶ πάρα.
ἴσθι μοι δώσων ἄποινα τῆσδε μωρίας χάριν.
κόμπασον θαρσῶν, ἀλέκτωρ ὥστε θηλείας πέλας.
μὴ προτιμήσῃς ματαίων τῶνδ’ ὑλαγμάτων· <ἐγὼ> καὶ σὺ θήσομεν κρατοῦντε τῶνδε δωμάτων <καλῶς>.
Κάδμου πολῖται, χρὴ λέγειν τὰ καίρια ὅστις φυλάσσει πρᾶγος ἐν πρύμνῃ πόλεως οἴακα νωμῶν, βλέφαρα μὴ κοιμῶν ὕπνῳ.
εἰ μὲν γὰρ εὖ πράξαιμεν, αἰτία θεοῦ· εἰ δ’ αὖθ’, ὃ μὴ γένοιτο, συμφορὰ τύχοι, Ἐτεοκλέης ἂν εἷς πολὺς κατὰ πτόλιν ὑμνοῖθ’ ὑπ’ ἀστῶν φροιμίοις πολυρρόθοις οἰμώγμασίν θ’—ὧν Ζεὺς Ἀλεξητήριος ἐπώνυμος γένοιτο Καδμείων πόλει.
ὑμᾶς δὲ χρὴ νῦν, καὶ τὸν ἐλλείποντ’ ἔτι ἥβης ἀκμαίας καὶ τὸν ἔξηβον χρόνῳ, ὥραν τ’ ἔχονθ’ ἕκαστον, ὥς τε συμπρεπὲς βλαστημὸν ἀλδαίνοντα σώματος πολύν, πόλει τ’ ἀρήγειν καὶ θεῶν ἐγχωρίων βωμοῖσι, τιμὰς μὴ ’ξαλειφθῆναί ποτε, τέκνοις τε, Γῇ τε μητρί, φιλτάτῃ τροφῷ· ἡ γὰρ νέους ἕρποντας εὐμενεῖ πέδῳ, ἅπαντα πανδοκοῦσα παιδείας ὄτλον, ἐθρέψατ’ οἰκητῆρας ἀσπιδηφόρους, πλείους ὅπως γένοισθε πρὸς χρέος τόδε.
καὶ νῦν μὲν ἐς τόδ’ ἦμαρ εὖ ῥέπει θεός· χρόνον γὰρ ἤδη τόνδε πυργηρουμένοις καλῶς τὰ πλείω πόλεμος ἐκ θεῶν κυρεῖ.
νῦν δ’ ὡς ὁ μάντις φησίν, οἰωνῶν βοτήρ, ἐν ὠσὶ νωμῶν καὶ φρεσίν, πυρὸς δίχα, χρηστηρίους ὄρνιθας ἀψευδεῖ τέχνῃ· οὗτος τοιῶνδε δεσπότης μαντευμάτων λέγει μεγίστην προσβολὴν Ἀχαιίδα νυκτηγορεῖσθαι κἀπιβούλευσιν πόλει.
ἀλλ’ ἔς τ’ ἐπάλξεις καὶ πύλας πυργωμάτων ὁρμᾶσθε πάντες, σοῦσθε σὺν παντευχίᾳ, πληροῦτε θωρακεῖα, κἀπὶ σέλμασιν πύργων στάθητε, καὶ πυλῶν ἐπ’ ἐξόδοις μίμνοντες εὖ θαρσεῖτε, μηδ’ ἐπηλύδων ταρβεῖτ’ ἄγαν ὅμιλον· εὖ τελεῖ θεός.
σκοποὺς δὲ κἀγὼ καὶ κατοπτῆρας στρατοῦ ἔπεμψα, τοὺς πέποιθα μὴ ματᾶν ὁδῷ· καὶ τῶνδ’ ἀκούσας οὔ τι μὴ ληφθῶ δόλῳ.
Ἐτεόκλεες, φέριστε Καδμείων ἄναξ, ἥκω σαφῆ τἀκεῖθεν ἐκ στρατοῦ φέρων, αὐτὸς κατόπτης δ’ εἴμ’ ἐγὼ τῶν πραγμάτων· ἄνδρες γὰρ ἑπτά, θούριοι λοχαγέται, ταυροσφαγοῦντες ἐς μελάνδετον σάκος καὶ θιγγάνοντες χερσὶ ταυρείου φόνου, Ἄρη τ’, Ἐνυώ, καὶ φιλαίματον Φόβον ὡρκωμότησαν ἢ πόλει κατασκαφὰς θέντες λαπάξειν ἄστυ Καδμείων βίᾳ, ἢ γῆν θανόντες τήνδε φυράσειν φόνῳ· μνημεῖά θ’ αὑτῶν τοῖς τεκοῦσιν ἐς δόμους πρὸς ἅρμ’ Ἀδράστου χερσὶν ἔστεφον, δάκρυ λείβοντες· οἶκτος δ’ οὔτις ἦν διὰ στόμα.
σιδηρόφρων γὰρ θυμὸς ἀνδρείᾳ φλέγων ἔπνει, λεόντων ὣς Ἄρη δεδορκότων.
καὶ τῶνδε πύστις οὐκ ὄκνῳ χρονίζεται.
κληρουμένους δ’ ἔλειπον, ὡς πάλῳ λαχὼν ἕκαστος αὐτῶν πρὸς πύλας ἄγοι λόχον.
πρὸς ταῦτ’ ἀρίστους ἄνδρας ἐκκρίτους πόλεως πυλῶν ἐπ’ ἐξόδοισι τάγευσαι τάχος· ἐγγὺς γὰρ ἤδη πάνοπλος Ἀργείων στρατὸς χωρεῖ, κονίει, πεδία δ’ ἀργηστὴς ἀφρὸς χραίνει σταλαγμοῖς ἱππικῶν ἐκ πλευμόνων.
σὺ δ’ ὥστε ναὸς κεδνὸς οἰακοστρόφος φράξαι πόλισμα, πρὶν καταιγίσαι πνοὰς Ἄρεως· βοᾷ γὰρ κῦμα χερσαῖον στρατοῦ· καὶ τῶνδε καιρὸν ὅστις ὤκιστος λαβέ· κἀγὼ τὰ λοιπὰ πιστὸν ἡμεροσκόπον ὀφθαλμὸν ἕξω, καὶ σαφηνείᾳ λόγου εἰδὼς τὰ τῶν θύραθεν ἀβλαβὴς ἔσῃ.
ὦ Ζεῦ τε καὶ Γῆ καὶ πολισσοῦχοι θεοί, Ἀρά τ’ Ἐρινὺς πατρὸς ἡ μεγασθενής, μή μοι πόλιν γε πρυμνόθεν πανώλεθρον ἐκθαμνίσητε δῃάλωτον, Ἑλλάδος φθόγγον χέουσαν, καὶ δόμους ἐφεστίους· ἐλευθέραν δὲ γῆν τε καὶ Κάδμου πόλιν ζεύγλῃσι δουλίῃσι μήποτε σχεθεῖν· γένεσθε δ’ ἀλκή· ξυνὰ δ’ ἐλπίζω λέγειν· πόλις γὰρ εὖ πράσσουσα δαίμονας τίει.
ΧΟΡΟΣ—θρεῦμαι φοβερὰ μεγάλ’ ἄχη· μεθεῖται στρατὸς στρατόπεδον λιπών· ῥεῖ πολὺς ὅδε λεὼς πρόδρομος ἱππότας· αἰθερία κόνις με πείθει φανεῖσ’, ἄναυδος σαφὴς ἔτυμος ἄγγελος, ἕλε δὲ γᾶς ἐμᾶς πεδί’· ὁπλῶν κτύπος, ἒ ἕ, χρίμπτεται.(βοᾷ) ποτᾶται, βρέμει δ’ ἀμαχέτου δίκαν ὕδατος ὀροτύπου.
ἰώ, ἰὼ ἰὼ θεοὶ θεαί τ’, ὀρόμενον κακὸν ἀλεύσατε.(βοᾷ) ὑπὲρ τειχέων ὁ λεύκασπις ὄρνυται λαὸς εὐ- τρεπὴς ἐπὶ πόλιν διώκων <πόδα.> τίς ἄρα ῥύσεται, τίς ἄρ’ ἐπαρκέσει θεῶν ἢ θεᾶν; πότερα δῆτ’ ἐγὼ <πάτρια> προσπέσω βρέτη δαιμόνων; ἰώ, μάκαρες εὔεδροι· ἀκμάζει βρετέων ἔχεσθαι· τί μέλ- λομεν ἀγάστονοι; ἀκούετ’ ἢ οὐκ ἀκούετ’ ἀσπίδων κτύπον; πέπλων καὶ στεφέων πότ’ εἰ μὴ νῦν ἀμ- φὶ λιτάν’ ἕξομεν; κτύπον δέδοικα· πάταγος οὐχ ἑνὸς δορός.
τί ῥέξεις; προδώσεις, παλαίχθων Ἄρης, τὰν τεάν; ὦ χρυσοπήληξ δαῖμον, ἔπιδ’ ἔπιδε πόλιν ἅν ποτ’ εὐφιλήταν ἔθου.
θεοὶ πολιάοχοι χθονὸς ἴτ’, ἴτε, πάντες.
ἴδετε παρθένων ἱκέσιον λόχον δουλοσύνας ὕπερ.
κῦμα περὶ πτόλιν δοχμολόφων ἀνδρῶν καχλάζει πνοαῖς Ἄρεος ὀρόμενον.
ἀλλ’, ὦ Ζεῦ <φεῦ φεῦ> πάτερ παντελές, πάντως ἄρηξον δαΐων ἅλωσιν.
Ἀργέϊοι γὰρ πόλισμα Κάδμου κυκλοῦνται· φόβος δ’ ἀρείων ὅπλων.
διὰ δέ τοι γενύων ἱππίων κινύρονται φόνον χαλινοί.
ἑπτὰ δ’ ἀγήνορες πρέποντες στρατοῦ δορυσσοῖς σαγαῖς πύλαις ἑβδόμαις προσίστανται πάλῳ λαχόντες.
σύ τ’, ὦ Διογενὲς φιλόμαχον κράτος,  ῥυσίπολις γενοῦ, Παλλάς, ὅ θ’ ἵππιος ποντομέδων ἄναξ ἰχθυβόλῳ μαχανᾷ Ποσειδάν, ἐπίλυσιν φόβων, ἐπίλυσιν δίδου.
σύ τ’, Ἄρης, φεῦ, φεῦ, πόλιν ἐπώνυμον Κάδμου φύλαξον κήδεσαί τ’ ἐναργῶς.
καὶ Κύπρις, ἅτ’ εἶ γένους προμάτωρ, ἄλευσον· σέθεν γὰρ ἐξ αἵματος γεγόναμεν· λιταῖς [σε] θεοκλύτοις ἀυτοῦσαι πελαζόμεσθα.
καὶ σύ, Λύκει’ ἄναξ, Λύκειος γενοῦ στρατῷ δαΐῳ [στόνων ἀυτᾶς].
σύ τ’, ὦ Λατογένεια κούρα, τόξον εὐτυκάζου.
[Ἄρτεμι φίλα].
ἒ ἕ, ἒ ἕ,  ὄτοβον ἁρμάτων ἀμφὶ πόλιν κλύω· ὦ πότνι’ Ἥρα.
ἔλακον ἀξόνων βριθομένων χνόαι· Ἄρτεμι φίλα.
δοριτίνακτος αἰθὴρ ἐπιμαίνεται.
τί πόλις ἄμμι πάσχει, τί γενήσεται; ποῖ δ’ ἔτι τέλος ἐπάγει θεός; ἒ ἕ, ἒ ἕ, ἀκροβόλων [δ’] ἐπάλξεις λιθὰς ἔρχεται· ὦ φίλ’ Ἄπολλον.
κόναβος ἐν πύλαις χαλκοδέτων σακέων· παῖ Διός, ὅθεν πολεμόκραντον ἁγνὸν τέλος ἐν μάχᾳ, σύ τε, μάκαιρ’ ἄνασσ’ Ὄγκα, πρὸ πόλεως ἑπτάπυλον ἕδος ἐπιρρύου.
ἰὼ παναρκεῖς θεοί,  ἰὼ τέλειοι τέλειαί τε γᾶς τᾶσδε πυργοφύλακες, πόλιν δορίπονον μὴ προδῶθ’ ἑτεροφώνῳ στρατῷ.
κλύετε παρθένων κλύετε πανδίκως χειροτόνους λιτάς.
ἰὼ φίλοι δαίμονες,  λυτήριοί <τ’> ἀμφιβάντες πόλιν δείξαθ’ ὡς φιλοπόλεις, μέλεσθέ θ’ ἱερῶν δημίων, μελόμενοι δ’ ἄλξατε· φιλοθύτων δέ τοι πόλεος ὀργίων μνήστορες ἐστέ μοι.
ὑμᾶς ἐρωτῶ, θρέμματ’ οὐκ ἀνασχετά, ἦ ταῦτ’ ἀρωγὰ καὶ πόλει σωτήρια, στρατῷ τε θάρσος τῷδε πυργηρουμένῳ, βρέτη πεσούσας πρὸς πολισσούχων θεῶν αὔειν, λακάζειν, σωφρόνων μισήματα; μήτ’ ἐν κακοῖσι μήτ’ ἐν εὐεστοῖ φίλῃ ξύνοικος εἴην τῷ γυναικείῳ γένει.
κρατοῦσα μὲν γὰρ οὐχ ὁμιλητὸν θράσος, δείσασα δ’ οἴκῳ καὶ πόλει πλέον κακόν.
καὶ νῦν πολίταις τάσδε διαδρόμους φυγὰς θεῖσαι διερροθήσατ’ ἄψυχον κάκην· τὰ τῶν θύραθεν δ’ ὡς ἄριστ’ ὀφέλλετε, αὐτοὶ δ’ ὑπ’ αὐτῶν ἔνδοθεν πορθούμεθα.
τοιαῦτά τἂν γυναιξὶ συνναίων ἔχοις.
κεἰ μή τις ἀρχῆς τῆς ἐμῆς ἀκούσεται, ἀνὴρ γυνή τε χὤ τι τῶν μεταίχμιον, ψῆφος κατ’ αὐτῶν ὀλεθρία βουλεύσεται, λευστῆρα δήμου δ’ οὔ τι μὴ φύγῃ μόρον.
μέλει γὰρ ἀνδρί—μὴ γυνὴ βουλευέτω— τἄξωθεν· ἔνδον δ’ οὖσα μὴ βλάβην τίθει.
ἤκουσας, ἢ οὐκ ἤκουσας; ἢ κωφῇ λέγω; ὦ φίλον Οἰδίπου τέκος, ἔδεισ’ ἀκού-  σασα τὸν ἁρματόκτυπον ὄτοβον ὄτοβον, ὅτε τε σύριγγες κλάγξαν ἑλικότροχοι, ἱππικοί τ’ ἄπυον πηδαλίων διὰ στόμια πυριγενετᾶν χαλινοί.
τί οὖν; ὁ ναύτης ἆρα μὴ ’ς πρῷραν φυγὼν πρύμνηθεν ηὗρε μηχανὴν σωτηρίας, νεὼς καμούσης ποντίῳ πρὸς κύματι; ἀλλ’ ἐπὶ δαιμόνων πρόδρομος ἦλθον ἀρ-  χαῖα βρέτη, θεοῖς πίσυνος, ὅτ’ ὀλοᾶς νειφομένας βρόμος λιθάδος ἐν πύλαις· δὴ τότ’ ἤρθην φόβῳ πρὸς μακάρων λιτάς, πόλεος ἵν’ ὑπερέχοιεν ἀλκάν.
πύργον στέγειν εὔχεσθε πολέμιον δόρυ.
οὐκοῦν τάδ’ ἔσται πρὸς θεῶν. ἀλλ’ οὖν θεοὺς τοὺς τῆς ἁλούσης πόλεος ἐκλείπειν λόγος.
μήποτ’ ἐμὸν κατ’ αἰῶνα λίποι θεῶν  ἅδε πανάγυρις, μηδ’ ἐπίδοιμι τάνδ’ ἀστυδρομουμέναν πόλιν καὶ † στράτευμ’ ἁπτόμενον πυρὶ δαΐῳ.
μή μοι θεοὺς καλοῦσα βουλεύου κακῶς· πειθαρχία γάρ ἐστι τῆς εὐπραξίας μήτηρ, γυνὴ Σωτῆρος· ὧδ’ ἔχει λόγος.
ἔστι· θεοῦ δ’ ἔτ’ ἰσχὺς καθυπερτέρα·  πολλάκι δ’ ἐν κακοῖσι τὸν ἀμήχανον κἀκ χαλεπᾶς δύας ὕπερθ’ ὀμμάτων κριμναμενᾶν νεφελᾶν ὀρθοῖ.
ἀνδρῶν τάδ’ ἐστί, σφάγια καὶ χρηστήρια θεοῖσιν ἔρδειν, πολεμίων πειρωμένων· σὸν δ’ αὖ τὸ σιγᾶν καὶ μένειν εἴσω δόμων.
διὰ θεῶν πόλιν νεμόμεθ’ ἀδάματον,  δυσμενέων δ’ ὄχλον πύργος ἀποστέγει.
τίς τάδε νέμεσις στυγεῖ; οὔτοι φθονῶ σοι δαιμόνων τιμᾶν γένος· ἀλλ’ ὡς πολίτας μὴ κακοσπλάγχνους τιθῇς, εὔκηλος ἴσθι μηδ’ ἄγαν ὑπερφοβοῦ.
ἅμα ποταίνιον κλύουσα πάταγον  ταρβοσύνῳ φόβῳ τάνδ’ ἐς ἀκρόπτολιν, τίμιον ἕδος, ἱκόμαν.
μή νυν, ἐὰν θνῄσκοντας ἢ τετρωμένους πύθησθε, κωκυτοῖσιν ἁρπαλίζετε.
τούτῳ γὰρ Ἄρης βόσκεται, φόνῳ βροτῶν.
καὶ μὴν ἀκούω γ’ ἱππικῶν φρυαγμάτων.
μή νυν ἀκούουσ’ ἐμφανῶς ἄκου’ ἄγαν.
στένει πόλισμα γῆθεν, ὡς κυκλουμένων.
οὐκοῦν ἔμ’ ἀρκεῖ τῶνδε βουλεύειν πέρι; δέδοικ’, ἀραγμὸς δ’ ἐν πύλαις ὀφέλλεται.
οὐ σῖγα μηδὲν τῶνδ’ ἐρεῖς κατὰ πτόλιν; ὦ ξυντέλεια, μὴ προδῷς πυργώματα.
οὐκ ἐς φθόρον σιγῶσ’ ἀνασχήσῃ τάδε; θεοὶ πολῖται, μή με δουλείας τυχεῖν.
αὐτὴ σὺ δουλοῖς κἀμὲ καὶ πᾶσαν πόλιν.
ὦ παγκρατὲς Ζεῦ, τρέψον εἰς ἐχθροὺς βέλος.
ὦ Ζεῦ, γυναικῶν οἷον ὤπασας γένος.
μοχθηρόν, ὥσπερ ἄνδρας ὧν ἁλῷ πόλις.
παλινστομεῖς αὖ θιγγάνουσ’ ἀγαλμάτων; ἀψυχίᾳ γὰρ γλῶσσαν ἁρπάζει φόβος.
αἰτουμένῳ μοι κοῦφον εἰ δοίης τέλος.
λέγοις ἂν ὡς τάχιστα, καὶ τάχ’ εἴσομαι.
σίγησον, ὦ τάλαινα, μὴ φίλους φόβει.
σιγῶ· σὺν ἄλλοις πείσομαι τὸ μόρσιμον.
τοῦτ’ ἀντ’ ἐκείνων τοὔπος αἱροῦμαι σέθεν.
καὶ πρός γε τούτοις, ἐκτὸς οὖσ’ ἀγαλμάτων, εὔχου τὰ κρείσσω, ξυμμάχους εἶναι θεούς· κἀμῶν ἀκούσασ’ εὐγμάτων, ἔπειτα σὺ ὀλολυγμὸν ἱερὸν εὐμενῆ παιώνισον, Ἑλληνικὸν νόμισμα θυστάδος βοῆς, θάρσος φίλοις, λύουσα πολέμιον φόβον.
ἐγὼ δὲ χώρας τοῖς πολισσούχοις θεοῖς, πεδιονόμοις τε κἀγορᾶς ἐπισκόποις, Δίρκης τε πηγαῖς ὕδατί τ’ Ἰσμηνοῦ λέγω, εὖ ξυντυχόντων καὶ πόλεως σεσωμένης, μήλοισιν αἱμάσσοντας ἑστίας θεῶν, ταυροκτονοῦντας θ’ οἷσιν ὧδ’ ἐπεύχομαι, θήσειν τροπαῖα, καὶ λάφυρα δαΐων στέψω πρὸ ναῶν δουρίπληχθ’ ἁγνοῖς δόμοις.
τοιαῦτ’ ἐπεύχου μὴ φιλοστόνως θεοῖς, μηδ’ ἐν ματαίοις κἀγρίοις ποιφύγμασιν· οὐ γάρ τι μᾶλλον μὴ φύγῃς τὸ μόρσιμον.
ἐγὼ δέ γ’ ἄνδρας ἓξ ἐμοὶ σὺν ἑβδόμῳ ἀντηρέτας ἐχθροῖσι τὸν μέγαν τρόπον εἰς ἑπτατειχεῖς ἐξόδους τάξω μολών, πρὶν ἀγγέλους σπερχνούς τε καὶ ταχυρρόθους λόγους ἱκέσθαι καὶ φλέγειν χρείας ὕπο.
ΧΟΡΟΣμέλει, φόβῳ δ’ οὐχ ὑπνώσσει κέαρ·  γείτονες δὲ καρδίας μέριμναι ζωπυροῦσι τάρβος τὸν ἀμφιτειχῆ λεών, δράκοντας ὥς τις τέκνων ὑπερδέδοικεν λεχαί- ων δυσευνήτορας πάντρομος πελειάς.
τοὶ μὲν γὰρ ποτὶ πύργους πανδημεὶ πανομιλεὶ στείχουσιν. τί γένωμαι; τοὶ δ’ ἐπ’ ἀμφιβόλοισιν ἰάπτουσι πολῖται χερμάδ’ ὀκριόεσσαν.
παντὶ τρόπῳ, Διογενεῖς θεοί, πόλιν καὶ στρατὸν Καδμογενῆ ῥύεσθε.
ποῖον δ’ ἀμείψεσθε γαίας πέδον  τᾶσδ’ ἄρειον, ἐχθροῖς ἀφέντες τὰν βαθύχθον’ αἶαν, ὕδωρ τε Διρκαῖον, εὐ- τραφέστατον πωμάτων ὅσων ἵησιν Ποσει- δὰν ὁ γαιάοχος Τηθύος τε παῖδες; πρὸς τάδ’, ὦ πολιοῦχοι θεοί, τοῖσι μὲν ἔξω πύργων ἀνδρολέτειραν κάκαν, ῥίψοπλον ἄταν, ἐμβαλόντες ἄροισθε κῦδος τοῖσδε πολίταις.
καὶ πόλεως ῥύτορες <ἔστ’> εὔεδροί τε στάθητ’ ὀξυγόοις λιταῖσιν.
οἰκτρὸν γὰρ πόλιν ὧδ’ ὠγυγίαν  Ἀίδᾳ προϊάψαι, δορὸς ἄγραν δουλίαν, ψαφαρᾷ σποδῷ ὑπ’ ἀνδρὸς Ἀχαιοῦ θεόθεν περθομέναν ἀτίμως, τὰς δὲ κεχειρωμένας ἄγεσθαι, ἒ ἔ, νέας τε καὶ παλαιὰς ἱππηδὸν πλοκάμων, περιρ- ρηγνυμένων φαρέων. βοᾷ δ’ ἐκκενουμένα πόλις, λαΐδος ὀλλυμένας μειξοθρόου· βαρείας τοι τύχας προταρβῶ.
κλαυτὸν δ’ † ἀρτιδρόποις ὠμοδρόπων †  νομίμων προπάροιθεν διαμεῖψαι δωμάτων στυγερὰν ὁδόν· τί; τὸν φθίμενον γὰρ προλέγω βέλτερα τῶνδε πράσσειν· πολλὰ γάρ, εὖτε πτόλις δαμασθῇ, ἒ ἔ, δυστυχῆ τε πράσσει.
ἄλλος δ’ ἄλλον ἄγει, φονεύ- ει, τὰ δὲ πυρφορεῖ· καπνῷ [δὲ] χραίνεται πόλισμ’ ἅπαν· μαινόμενος δ’ ἐπιπνεῖ λαοδάμας μιαίνων εὐσέβειαν Ἄρης.
κορκορυγαὶ δ’ ἀν’ ἄστυ, ποτὶ [πτόλιν] δ’ ὁρκάνα  πυργῶτις, πρὸς ἀνδρὸς δ’ ἀνὴρδόρει καίνεται· βλαχαὶ δ’ αἱματόεσσαι τῶν ἐπιμαστιδίων ἀρτιτρεφεῖς βρέμονται.
ἁρπαγαὶ δὲ  διαδρομᾶν ὁμαίμονες· ξυμβολεῖ φέρων φέροντι, καὶ κενὸς κενὸν καλεῖ, ξύννομον θέλων ἔχειν, οὔτε μεῖον  οὔτ’ ἴσον λελιμμένοι.
τί ἐκ τῶνδ’εἰκάσαι † λόγος πάρα; παντοδαπὸς δὲ καρπὸς χαμάδις πεσὼν  ἀλγύνεικυρήσας, πικρὸν δ’ ὄμμα θαλαμοπόλων· πολλὰ δ’ ἀκριτόφυρτος γᾶς δόσις οὐτιδανοῖς ἐν ῥοθίοις φορεῖται.
δμωίδες δὲ  καινοπήμονες † νέαι τλήμονες εὐνὰν αἰχμάλωτον † ἀνδρὸς εὐτυχοῦντος, ὡς δυσμενοῦς ὑπερτέρου, ἐλπίς ἐστι  νύκτερον τέλος μολεῖν, παγκλαύτωνἀλγέων ἐπίρροθον.
ὅ τοι κατόπτης, ὡς ἐμοὶ δοκεῖ, στρατοῦ πευθώ τιν’ ἡμῖν, ὦ φίλαι, νέαν φέρει, σπουδῇ διώκων πομπίμους χνόας ποδῶν.
καὶ μὴν ἄναξ ὅδ’ αὐτὸς Οἰδίπου τόκος ἐς ἀρτίκολλον ἀγγέλου λόγον μαθεῖν· σπουδὴ δὲ καὶ τοῦδ’ οὐκ ἀπαρτίζει πόδα.
λέγοιμ’ ἂν εἰδὼς εὖ τὰ τῶν ἐναντίων, ὥς τ’ ἐν πύλαις ἕκαστος εἴληχεν πάλον.
Τυδεὺς μὲν ἤδη πρὸς πύλαισι Προιτίσιν βρέμει, πόρον δ’ Ἰσμηνὸν οὐκ ἐᾷ περᾶν ὁ μάντις· οὐ γὰρ σφάγια γίγνεται καλά.
Τυδεὺς δὲ μαργῶν καὶ μάχης λελιμμένος μεσημβριναῖς κλαγγαῖσιν ὡς δράκων βοᾷ· θείνει δ’ ὀνείδει μάντιν Οἰκλείδην σοφόν, σαίνειν μόρον τε καὶ μάχην ἀψυχίᾳ.
τοιαῦτ’ ἀυτῶν τρεῖς κατασκίους λόφους σείει, κράνους χαίτωμ’, ὑπ’ ἀσπίδος δὲ τῷ χαλκήλατοι κλάζουσι κώδωνες φόβον· ἔχει δ’ ὑπέρφρον σῆμ’ ἐπ’ ἀσπίδος τόδε, φλέγονθ’ ὑπ’ ἄστροις οὐρανὸν τετυγμένον· λαμπρὰ δὲ πανσέληνος ἐν μέσῳ σάκει, πρέσβιστον ἄστρων, νυκτὸς ὀφθαλμός, πρέπει.
τοιαῦτ’ ἀλύων ταῖς ὑπερκόμποις σαγαῖς βοᾷ παρ’ ὄχθαις ποταμίαις, μάχης ἐρῶν, ἵππος χαλινῶν ὣς κατασθμαίνων μένει, ὅστις βοὴν σάλπιγγος ὁρμαίνει κλύων.
τίν’ ἀντιτάξεις τῷδε; τίς Προίτου πυλῶν κλῄθρων λυθέντων προστατεῖν φερέγγυος; κόσμον μὲν ἀνδρὸς οὔτιν’ ἂν τρέσαιμ’ ἐγώ, οὐδ’ ἑλκοποιὰ γίγνεται τὰ σήματα· λόφοι δὲ κώδων τ’ οὐ δάκνουσ’ ἄνευ δορός.
καὶ νύκτα ταύτην ἣν λέγεις ἐπ’ ἀσπίδος ἄστροισι μαρμαίρουσαν οὐρανοῦ κυρεῖν— τάχ’ ἂν γένοιτο μάντις ἡ ἀνοία τινί.
εἰ γὰρ θανόντι νὺξ ἐπ’ ὀφθαλμοῖς πέσοι, τῷ τοι φέροντι σῆμ’ ὑπέρκομπον τόδε γένοιτ’ ἂν ὀρθῶς ἐνδίκως τ’ ἐπώνυμον, καὐτὸς καθ’ αὑτοῦ τήνδ’ ὕβριν μαντεύσεται.
ἐγὼ δὲ Τυδεῖ κεδνὸν Ἀστακοῦ τόκον τόνδ’ ἀντιτάξω προστάτην πυλωμάτων, μάλ’ εὐγενῆ τε καὶ τὸν Αἰσχύνης θρόνον τιμῶντα καὶ στυγοῦνθ’ ὑπέρφρονας λόγους.
αἰσχρῶν γὰρ ἀργός, μὴ κακὸς δ’ εἶναι φιλεῖ.
σπαρτῶν δ’ ἀπ’ ἀνδρῶν, ὧν Ἄρης ἐφείσατο, ῥίζωμ’ ἀνεῖται, κάρτα δ’ ἔστ’ ἐγχώριος, Μελάνιππος· ἔργον δ’ ἐν κύβοις Ἄρης κρινεῖ· Δίκη δ’ ὁμαίμων κάρτα νιν προστέλλεται εἴργειν τεκούσῃ μητρὶ πολέμιον δόρυ.
τὸν ἁμόν νυν ἀντίπαλον εὐτυχεῖν  θεοὶ δοῖεν, ὡς δικαίως πόλεως πρόμαχος ὄρνυται· τρέμω δ’ αἱματη- φόρους μόρους ὑπὲρ φίλων ὀλομένων ἰδέσθαι.
τούτῳ μὲν οὕτως εὐτυχεῖν δοῖεν θεοί· Καπανεὺς δ’ ἐπ’ Ἠλέκτραισιν εἴληχεν πύλαις, γίγας ὅδ’ ἄλλος, τοῦ πάρος λελεγμένου μείζων, ὁ κόμπος δ’ οὐ κατ’ ἄνθρωπον φρονεῖ, πύργοις δ’ ἀπειλεῖ δείν’, ἃ μὴ κραίνοι τύχη· θεοῦ τε γὰρ θέλοντος ἐκπέρσειν πόλιν καὶ μὴ θέλοντός φησιν, οὐδὲ τὴν Διὸς † Ἔριν πέδοι σκήψασαν ἐμποδὼν σχεθεῖν τὰς δ’ ἀστραπάς τε καὶ κεραυνίους βολὰς μεσημβρινοῖσι θάλπεσιν προσῄκασεν· ἔχει δὲ σῆμα γυμνὸν ἄνδρα πυρφόρον, φλέγει δὲ λαμπὰς διὰ χερῶν ὡπλισμένη· χρυσοῖς δὲ φωνεῖ γράμμασιν ‘Πρήσω πόλιν.’ τοιῷδε φωτὶ πέμπε—τίς ξυστήσεται, τίς ἄνδρα κομπάζοντα μὴ τρέσας μενεῖ; καὶ τῷδε κόμπῳ κέρδος ἄλλο τίκτεται.
τῶν τοι ματαίων ἀνδράσιν φρονημάτων ἡ γλῶσσ’ ἀληθὴς γίγνεται κατήγορος.
Καπανεὺς δ’ ἀπειλεῖ, δρᾶν παρεσκευασμένος, θεοὺς ἀτίζων, κἀπογυμνάζων στόμα χαρᾷ ματαίᾳ θνητὸς ὢν εἰς οὐρανὸν πέμπει γεγωνὰ Ζηνὶ κυμαίνοντ’ ἔπη· πέποιθα δ’ αὐτῷ ξὺν δίκῃ τὸν πυρφόρον ἥξειν κεραυνόν, οὐδὲν ἐξῃκασμένον μεσημβρινοῖσι θάλπεσιν τοῖς ἡλίου.
ἀνὴρ δ’ ἐπ’ αὐτῷ, κεἰ στόμαργός ἐστ’ ἄγαν, αἴθων τέτακται λῆμα, Πολυφόντου βία, φερέγγυον φρούρημα, προστατηρίας Ἀρτέμιδος εὐνοίαισι σύν τ’ ἄλλοις θεοῖς.
λέγ’ ἄλλον ἄλλαις ἐν πύλαις εἰληχότα.
ὄλοιθ’ ὃς πόλει μεγάλ’ ἐπεύχεται,  κεραυνοῦ δέ νιν βέλος ἐπισχέθοι, πρὶν ἐμὸν ἐσθορεῖν δόμον, πωλικῶν θ’ ἑδωλίων <μ’> ὑπερκόπῳ δορί ποτ’ ἐκλαπάξαι.
[καὶ μὴν τὸν ἐντεῦθεν λαχόντα πρὸς πύλαις] λέξω· τρίτῳ γὰρ Ἐτεόκλῳ τρίτος πάλος ἐξ ὑπτίου ’πήδησεν εὐχάλκου κράνους, πύλαισι Νηίστῃσι προσβαλεῖν λόχον.
ἵππους δ’ ἐν ἀμπυκτῆρσιν ἐμβριμωμένας δινεῖ, θελούσας πρὸς πύλαις πεπτωκέναι.
φιμοὶ δὲ συρίζουσι βάρβαρον βρόμον, μυκτηροκόμποις πνεύμασιν πληρούμενοι.
ἐσχημάτισται δ’ ἀσπὶς οὐ σμικρὸν τρόπον· ἀνὴρ [δ’] ὁπλίτης κλίμακος προσαμβάσεις στείχει πρὸς ἐχθρῶν πύργον, ἐκπέρσαι θέλων.
βοᾷ δὲ χοὖτος γραμμάτων ἐν ξυλλαβαῖς, ὡς οὐδ’ ἂν Ἄρης σφ’ ἐκβάλοι πυργωμάτων.
καὶ τῷδε φωτὶ πέμπε τὸν φερέγγυον πόλεως ἀπείργειν τῆσδε δούλιον ζυγόν.
πέμποιμ’ ἂν ἤδη τόνδε, σὺν τύχῃ δ’ ἴτω, [καὶ δὴ πέπεμπται κόμπον ἐν χεροῖν ἔχων,] Μεγαρεύς, Κρέοντος σπέρμα τοῦ σπαρτῶν γένους, ὃς οὔτι μάργων ἱππικῶν φρυαγμάτων βρόμον φοβηθεὶς ἐκ πυλῶν χωρήσεται, ἀλλ’ ἢ θανὼν τροφεῖα πληρώσει χθονί, ἢ καὶ δύ’ ἄνδρε καὶ πόλισμ’ ἐπ’ ἀσπίδος ἑλὼν λαφύροις δῶμα κοσμήσει πατρός.
κόμπαζ’ ἐπ’ ἄλλῳ, μηδέ μοι φθόνει λόγων.
ἐπεύχομαι δὴ τὰ μὲν εὖ τυχεῖν, ἰὼ  πρόμαχ’ ἐμῶν δόμων, τοῖσι δὲ δυστυχεῖν.
ὡς δ’ ὑπέραυχα βάζουσιν ἐπὶ πτόλει μαινομένᾳ φρενί, τώς νιν Ζεὺς νεμέτωρ ἐπίδοι κοταίνων.
τέταρτος ἄλλος, γείτονας πύλας ἔχων Ὄγκας Ἀθάνας, ξὺν βοῇ παρίσταται, Ἱππομέδοντος σχῆμα καὶ μέγας τύπος· ἅλω δὲ πολλήν, ἀσπίδος κύκλον λέγω, ἔφριξα δινήσαντος· οὐκ ἄλλως ἐρῶ.
ὁ σηματουργὸς δ’ οὔ τις εὐτελὴς ἄρ’ ἦν ὅστις τόδ’ ἔργον ὤπασεν πρὸς ἀσπίδι, Τυφῶν’ ἱέντα πύρπνοον διὰ στόμα λιγνὺν μέλαιναν, αἰόλην πυρὸς κάσιν· ὄφεων δὲ πλεκτάναισι περίδρομον κύτος προσηδάφισται κοιλογάστορος κύκλου.
αὐτὸς δ’ ἐπηλάλαξεν, ἔνθεος δ’ Ἄρει βακχᾷ πρὸς ἀλκὴν θυιὰς ὥς, φόβον βλέπων.
τοιοῦδε φωτὸς πεῖραν εὖ φυλακτέον· Φόβος γὰρ ἤδη πρὸς πύλαις κομπάζεται.
πρῶτον μὲν Ὄγκα Παλλάς, ἥτ’ ἀγχίπτολις πύλαισι γείτων, ἀνδρὸς ἐχθαίρουσ’ ὕβριν, εἴρξει νεοσσῶν ὡς δράκοντα δύσχιμον· Ὑπέρβιος δέ, κεδνὸς Οἴνοπος τόκος, ἀνὴρ κατ’ ἄνδρα τοῦτον ᾑρέθη, θέλων ἐξιστορῆσαι μοῖραν ἐν χρείᾳ τύχης, οὔτ’ εἶδος οὔτε θυμὸν οὐδ’ ὅπλων σχέσιν μωμητός· Ἑρμῆς δ’ εὐλόγως ξυνήγαγεν.
ἐχθρὸς γὰρ ἁνὴρ ἀνδρὶ τῷ ξυστήσεται, ξυνοίσετον δὲ πολεμίους ἐπ’ ἀσπίδων θεούς· ὁ μὲν γὰρ πύρπνοον Τυφῶν’ ἔχει, Ὑπερβίῳ δὲ Ζεὺς πατὴρ ἐπ’ ἀσπίδος σταδαῖος ἧσται, διὰ χερὸς βέλος φλέγων· κοὔπω τις εἶδε Ζῆνά που νικώμενον.
[τοιάδε μέντοι προσφίλεια δαιμόνων.
πρὸς τῶν κρατούντων [δ’] ἐσμέν, οἱ δ’ ἡσσωμένων, εἰ Ζεύς γε Τυφῶ καρτερώτερος μάχῃ.
εἰκὸς δὲ πράξειν ἄνδρας ὧδ’ ἀντιστάτας· Ὑπερβίῳ τε πρὸς λόγον τοῦ σήματος σωτὴρ γένοιτ’ ἂν Ζεὺς ἐπ’ ἀσπίδος τυχών.] πέποιθα <δὴ> τὸν Διὸς ἀντίτυπον ἔχοντ’  ἄφιλον ἐν σάκει τοῦ χθονίου δέμας δαίμονος, ἐχθρὸν εἴκασμα βροτοῖς τε καὶ δαροβίοισι θεοῖσιν, πρόσθε πυλᾶν κεφαλὰν ἰάψειν.
οὕτως γένοιτο. τὸν δὲ πέμπτον αὖ λέγω, πέμπταισι προσταχθέντα Βορραίαις πύλαις, τύμβον κατ’ αὐτὸν Διογενοῦς Ἀμφίονος· ὄμνυσι δ’ αἰχμὴν ἣν ἔχει, μᾶλλον θεοῦ σέβειν πεποιθὼς ὀμμάτων θ’ ὑπέρτερον, ἦ μὴν λαπάξειν ἄστυ Καδμείων βίᾳ Διός· τόδ’ αὐδᾷ μητρὸς ἐξ ὀρεσκόου βλάστημα καλλίπρῳρον, ἀνδρόπαις ἀνήρ.
στείχει δ’ ἴουλος ἄρτι διὰ παρηίδων, ὥρας φυούσης, ταρφὺς ἀντέλλουσα θρίξ.
ὁ δ’ ὠμόν, οὔτι παρθένων ἐπώνυμον, φρόνημα, γοργὸν δ’ ὄμμ’ ἔχων, προσίσταται Παρθενοπαῖος Ἀρκάς· ὁ δὲ τοιόσδ’ ἀνὴρ μέτοικος, Ἄργει δ’ ἐκτίνων καλὰς τροφάς.
[πύργοις ἀπειλεῖ τοῖσδ’ ἃ μὴ κραίνοι θεός] οὐ μὴν ἀκόμπαστός γ’ ἐφίσταται πύλαις· τὸ γὰρ πόλεως ὄνειδος ἐν χαλκηλάτῳ σάκει, κυκλωτῷ σώματος προβλήματι, Σφίγγ’ ὠμόσιτον προσμεμηχανημένην γόμφοις ἐνώμα, λαμπρὸν ἔκκρουστον δέμας, φέρει δ’ ὑφ’ αὑτῇ φῶτα Καδμείων ἕνα, ὡς πλεῖστ’ ἐπ’ ἀνδρὶ τῷδ’ ἰάπτεσθαι βέλη.
ἐλθὼν δ’ ἔοικεν οὐ καπηλεύσειν μάχην, μακρᾶς κελεύθου δ’ οὐ καταισχυνεῖν πόρον.
εἰ γὰρ τύχοιεν ὧν φρονοῦσι πρὸς θεῶν, αὐτοῖς ἐκείνοις ἀνοσίοις κομπάσμασιν· ἦ τἂν πανώλεις παγκάκως τ’ ὀλοίατο.
ἔστιν δὲ καὶ τῷδ’, ὃν λέγεις τὸν Ἀρκάδα, ἀνὴρ ἄκομπος, χεὶρ δ’ ὁρᾷ τὸ δράσιμον, Ἄκτωρ, ἀδελφὸς τοῦ πάρος λελεγμένου· ὃς οὐκ ἐάσει γλῶσσαν ἐργμάτων ἄτερ εἴσω πυλῶν ῥέουσαν ἀλδαίνειν κακά, οὐδ’ εἰσαμεῖψαι θηρὸς ἐχθίστου δάκος [εἰκὼ φέροντα πολεμίας ἐπ’ ἀσπίδος] ἔξωθεν εἴσω. τῷ φέροντι μέμψεται, πυκνοῦ κροτησμοῦ τυγχάνουσ’ ὑπὸ πτόλιν.
θεῶν θελόντων κἂν ἀληθεύσαιμ’ ἐγώ.
ἱκνεῖται λόγος διὰ στηθέων,  τριχὸς δ’ ὀρθίας πλόκαμος ἵσταται· μεγάλα μεγαληγόρων κλύοντες ἀνοσίων ἀνδρῶν, εἰ θεοὶ θεοί, τούσδ’ ὀλέσειαν ἐν γᾷ.
ἕκτον λέγοιμ’ ἂν ἄνδρα σωφρονέστατον ἀλκήν τ’ ἄριστον, μάντιν, Ἀμφιάρεω βίαν· Ὁμολωίσιν δὲ πρὸς πύλαις τεταγμένος κακοῖσι βάζει πολλὰ Τυδέως βίαν· τὸν ἀνδροφόντην, τὸν πόλεως ταράκτορα, μέγιστον Ἄργει τῶν κακῶν διδάσκαλον, Ἐρινύος κλητῆρα, πρόσπολον Φόνου, κακῶν δ’ Ἀδράστῳ τῶνδε βουλευτήριον.
καὶ τὸν σὸν αὖθις † πρὸς μόραν ἀδελφεόν, † ἐξυπτιάζων ὄνομα, Πολυνείκους βίαν [δίς τ’ ἐν τελευτῇ τοὔνομ’ ἐνδατούμενος,] καλεῖ. λέγει δὲ τοῦτ’ ἔπος διὰ στόμα· «Ἦ τοῖον ἔργον καὶ θεοῖσι προσφιλές, καλόν τ’ ἀκοῦσαι καὶ λέγειν μεθυστέροις, πόλιν πατρῴαν καὶ θεοὺς τοὺς ἐγγενεῖς πορθεῖν, στράτευμ’ ἐπακτὸν ἐμβεβληκότα; μητρός τε πηγὴν τίς κατασβέσει δίκη; πατρίς τε γαῖα σῆς ὑπὸ σπουδῆς δορὶ ἁλοῦσα πῶς σοι ξύμμαχος γενήσεται; ἔγωγε μὲν δὴ τήνδε πιανῶ χθόνα, μάντις κεκευθὼς πολεμίας ὑπὸ χθονός.
μαχώμεθ’, οὐκ ἄτιμον ἐλπίζω μόρον.» τοιαῦθ’ ὁ μάντις ἀσπίδ’ εὐκήλως ἔχων πάγχαλκον ηὔδα· σῆμα δ’ οὐκ ἐπῆν κύκλῳ.
οὐ γὰρ δοκεῖν ἄριστος, ἀλλ’ εἶναι θέλει, βαθεῖαν ἄλοκα διὰ φρενὸς καρπούμενος, ἐξ ἧς τὰ κεδνὰ βλαστάνει βουλεύματα.
τούτῳ σοφούς τε κἀγαθοὺς ἀντηρέτας πέμπειν ἐπαινῶ. δεινὸς ὃς θεοὺς σέβει.
φεῦ τοῦ ξυναλλάσσοντος ὄρνιθος βροτοῖς δίκαιον ἄνδρα τοῖσι δυσσεβεστέροις.
ἐν παντὶ πράγει δ’ ἔσθ’ ὁμιλίας κακῆς κάκιον οὐδέν, καρπὸς οὐ κομιστέος.
[ἄτης ἄρουρα θάνατον ἐκκαρπίζεται.] ἢ γὰρ ξυνεισβὰς πλοῖον εὐσεβὴς ἀνὴρ ναύτῃσι θερμοῖς καὶ πανουργίᾳ τινὶ ὄλωλεν ἀνδρῶν σὺν θεοπτύστῳ γένει, ἢ ξὺν πολίταις ἀνδράσιν δίκαιος ὢν ἐχθροξένοις τε καὶ θεῶν ἀμνήμοσιν, ταὐτοῦ κυρήσας ἐκδίκως ἀγρεύματος, πληγεὶς θεοῦ μάστιγι παγκοίνῳ ’δάμη.
οὕτως δ’ ὁ μάντις, υἱὸν Οἰκλέους λέγω, σώφρων δίκαιος ἀγαθὸς εὐσεβὴς ἀνήρ, μέγας προφήτης, ἀνοσίοισι συμμιγεὶς θρασυστόμοισιν ἀνδράσιν βίᾳ φρενῶν, τείνουσι πομπὴν τὴν μακρὰν πάλιν μολεῖν, Διὸς θέλοντος ξυγκαθελκυσθήσεται.
δοκῶ μὲν οὖν σφε μηδὲ προσβαλεῖν πύλαις, οὐχ ὡς ἄθυμον οὐδὲ λήματος κάκῃ, ἀλλ’ οἶδεν ὥς σφε χρὴ τελευτῆσαι μάχῃ, εἰ καρπὸς ἔσται θεσφάτοισι Λοξίου· φιλεῖ δὲ σιγᾶν ἢ λέγειν τὰ καίρια.
ὅμως δ’ ἐπ’ αὐτῷ φῶτα, Λασθένους βίαν, ἐχθρόξενον πυλωρὸν ἀντιτάξομεν· γέροντα τὸν νοῦν, σάρκα δ’ ἡβῶσαν φύει, ποδῶκες ὄμμα, χειρὶ δ’ οὐ βραδύνεται παρ’ ἀσπίδος γυμνωθὲν ἁρπάσαι δόρυ.
θεοῦ δὲ δῶρόν ἐστιν εὐτυχεῖν βροτούς.
κλύοντες θεοὶ δικαίας λιτὰς  ἡμετέρας τελεῖθ’, ὡς πόλις εὐτυχῇ, δορίπονα κάκ’ ἐκτρέποντες <ἐς> γᾶς ἐπιμόλους· πύργων δ’ ἔκτοθεν βαλὼν Ζεύς σφε κάνοι κεραυνῷ.
τὸν ἕβδομον δὴ τόνδ’ ἐφ’ ἑβδόμαις πύλαις λέξω, τὸν αὐτοῦ σου κασίγνητον, πόλει οἵας ἀρᾶται καὶ κατεύχεται τύχας· πύργοις ἐπεμβὰς κἀπικηρυχθεὶς χθονί, ἁλώσιμον παιῶν’ ἐπεξιακχάσας, σοὶ ξυμφέρεσθαι καὶ κτανὼν θανεῖν πέλας, ἢ ζῶντ’, ἀτιμαστῆρα τὼς ἀνδρηλάτην, φυγῇ τὸν αὐτὸν τόνδε τείσασθαι τρόπον.
τοιαῦτ’ ἀυτεῖ καὶ θεοὺς γενεθλίους καλεῖ πατρῴας γῆς ἐποπτῆρας λιτῶν τῶν ὧν γενέσθαι πάγχυ Πολυνείκους βία.
ἔχει δὲ καινοπηγὲς εὔκυκλον σάκος διπλοῦν τε σῆμα προσμεμηχανημένον.
χρυσήλατον γὰρ ἄνδρα τευχηστὴν ἰδεῖν ἄγει γυνή τις σωφρόνως ἡγουμένη.
Δίκη δ’ ἄρ’ εἶναί φησιν, ὡς τὰ γράμματα λέγει· «Κατάξω δ’ ἄνδρα τόνδε καὶ πόλιν ἕξει πατρῴαν δωμάτων τ’ ἐπιστροφάς.» τοιαῦτ’ ἐκείνων ἐστὶ τἀξευρήματα.
σὺ δ’ αὐτὸς ἤδη γνῶθι τίνα πέμπειν δοκεῖ· ὡς οὔποτ’ ἀνδρὶ τῷδε κηρυκευμάτων μέμψῃ—σὺ δ’ αὐτὸς γνῶθι ναυκληρεῖν πόλιν.
ὦ θεομανές τε καὶ θεῶν μέγα στύγος, ὦ πανδάκρυτον ἁμὸν Οἰδίπου γένος· ὤμοι, πατρὸς δὴ νῦν ἀραὶ τελεσφόροι.
ἀλλ’ οὔτε κλαίειν οὔτ’ ὀδύρεσθαι πρέπει, μὴ καὶ τεκνωθῇ δυσφορώτερος γόος.
ἐπωνύμῳ δὲ κάρτα, Πολυνείκη λέγω, τάχ’ εἰσόμεσθα τοὐπίσημ’ ὅποι τελεῖ, εἴ νιν κατάξει χρυσότευκτα γράμματα ἐπ’ ἀσπίδος φλύοντα σὺν φοίτῳ φρενῶν.
εἰ δ’ ἡ Διὸς παῖς παρθένος Δίκη παρῆν ἔργοις ἐκείνου καὶ φρεσίν, τάχ’ ἂν τόδ’ ἦν· ἀλλ’ οὔτε νιν φυγόντα μητρόθεν σκότον, οὔτ’ ἐν τροφαῖσιν, οὔτ’ ἐφηβήσαντά πω, οὔτ’ ἐν γενείου ξυλλογῇ τριχώματος, Δίκη προσεῖδε καὶ κατηξιώσατο· οὐδ’ ἐν πατρῴας μὴν χθονὸς κακουχίᾳ οἶμαί νιν αὐτῷ νῦν παραστατεῖν πέλας.
ἦ δῆτ’ ἂν εἴη πανδίκως ψευδώνυμος Δίκη, ξυνοῦσα φωτὶ παντόλμῳ φρένας.
τούτοις πεποιθὼς εἶμι καὶ ξυστήσομαι αὐτός· τίς ἄλλος μᾶλλον ἐνδικώτερος; ἄρχοντί τ’ ἄρχων καὶ κασιγνήτῳ κάσις, ἐχθρὸς σὺν ἐχθρῷ στήσομαι. φέρ’ ὡς τάχος κνημῖδας, αἰχμῆς καὶ πέτρων προβλήματα.
μή, φίλτατ’ ἀνδρῶν, Οἰδίπου τέκος, γένῃ ὀργὴν ὁμοῖος τῷ κάκιστ’ αὐδωμένῳ· ἀλλ’ ἄνδρας Ἀργείοισι Καδμείους ἅλις ἐς χεῖρας ἐλθεῖν· αἷμα γὰρ καθάρσιον.
ἀνδροῖν δ’ ὁμαίμοιν θάνατος ὧδ’ αὐτοκτόνος— οὐκ ἔστι γῆρας τοῦδε τοῦ μιάσματος.
εἴπερ κακὸν φέροι τις, αἰσχύνης ἄτερ ἔστω· μόνον γὰρ κέρδος ἐν τεθνηκόσι· κακῶν δὲ κᾀσχρῶν οὔτιν’ εὐκλείαν ἐρεῖς.
τί μέμονας, τέκνον; μή τί σε θυμοπλη-  θὴς δορίμαργος ἄτα φερέτω· κακοῦ δ’ ἔκβαλ’ ἔρωτος ἀρχάν.
ἐπεὶ τὸ πρᾶγμα κάρτ’ ἐπισπέρχει θεός, ἴτω κατ’ οὖρον, κῦμα Κωκυτοῦ λαχόν, Φοίβῳ στυγηθὲν πᾶν τὸ Λαΐου γένος.
ὠμοδακής σ’ ἄγαν ἵμερος ἐξοτρύ-  νει πικρόκαρπον ἀνδροκτασίαν τελεῖν αἵματος οὐ θεμιστοῦ.
φίλου γὰρ ἐχθρά μοι πατρὸς μέλαιν’ Ἀρὰ ξηροῖς ἀκλαύτοις ὄμμασιν προσιζάνει, λέγουσα κέρδος πρότερον ὑστέρου μόρου.
ἀλλὰ σὺ μὴ ’ποτρύνου· κακὸς οὐ κεκλή-  σῃ βίον εὖ κυρήσας· μελάναιγις [δ’] οὐκ † εἶσι δόμων Ἐρινύς, ὅταν ἐκ χερῶν θεοὶ θυσίαν δέχωνται.
θεοῖς μὲν ἤδη πως παρημελήμεθα, χάρις δ’ ἀφ’ ἡμῶν ὀλομένων θαυμάζεται· τί οὖν ἔτ’ ἂν σαίνοιμεν ὀλέθριον μόρον; νῦν ὅτε σοι παρέστακεν· ἐπεὶ δαίμων  λήματος ἂν τροπαίᾳ χρονίᾳ μεταλ- λακτὸς ἴσως ἂν ἔλθοι θελεμωτέρῳ πνεύματι· νῦν δ’ ἔτι ζεῖ.
ἐξέζεσεν γὰρ Οἰδίπου κατεύγματα· ἄγαν δ’ ἀληθεῖς ἐνυπνίων φαντασμάτων ὄψεις, πατρῴων χρημάτων δατήριοι.
πιθοῦ γυναιξί, καίπερ οὐ στέργων ὅμως.
λέγοιτ’ ἂν ὧν ἄνη τις· οὐδὲ χρὴ μακράν.
μὴ ἔλθῃς ὁδοὺς σὺ τάσδ’ ἐφ’ ἑβδόμαις πύλαις.
τεθηγμένον τοί μ’ οὐκ ἀπαμβλυνεῖς λόγῳ.
νίκην γε μέντοι καὶ κακὴν τιμᾷ θεός.
οὐκ ἄνδρ’ ὁπλίτην τοῦτο χρὴ στέργειν ἔπος.
ἀλλ’ αὐτάδελφον αἷμα δρέψασθαι θέλεις; θεῶν διδόντων οὐκ ἂν ἐκφύγοις κακά.
ΧΟΡΟΣπέφρικα τὰν ὠλεσίοικον  θεόν, οὐ θεοῖς ὁμοίαν, παναληθῆ, κακόμαντιν, πατρὸς εὐκταίαν Ἐρινὺν τελέσαι τὰς περιθύμους κατάρας Οἰδιπόδα βλαψίφρονος· παιδολέτωρ δ’ ἔρις ἅδ’ ὀτρύνει.
ξένος δὲ κλήρους ἐπινωμᾷ  Χάλυβος Σκυθῶν ἄποικος, κτεάνων χρηματοδαίτας πικρός, ὠμόφρων σίδαρος, χθόνα ναίειν διαπήλας ὁπόσαν καὶ φθιμένοισιν κατέχειν, τῶν μεγάλων πεδίων ἀμοίρους.
ἐπεὶ δ’ ἂν αὐτοκτόνως  αὐτοδάικτοι θάνω- σι, καὶ γαΐα κόνις πίῃ μελαμπαγὲς αἷμα φοίνιον, τίς ἂν καθαρμοὺς πόροι, τίς ἄν σφε λούσειεν; ὦ πόνοι δόμων νέοι παλαι- οῖσι συμμιγεῖς κακοῖς.
παλαιγενῆ γὰρ λέγω  παρβασίαν ὠκύποι- νον, αἰῶνα δ’ ἐς τρίτον μένειν, Ἀπόλλωνος εὖτε Λάιος βίᾳ, τρὶς εἰπόντος ἐν μεσομφάλοις Πυθικοῖς χρηστηρίοις θνῄσκοντα γέν- νας ἄτερ σῴζειν πόλιν.
κρατηθεὶς δ’ ἐκ φιλᾶν ἀβουλιᾶν  ἐγείνατο μὲν μόρον αὑτῷ, πατροκτόνον Οἰδιπόδαν, ὅστε ματρὸς ἁγνὰν σπείρας ἄρουραν, ἵν’ ἐτράφη, ῥίζαν αἱματόεσσαν ἔτλα· παράνοια συνᾶγε νυμφίους φρενώλης.
κακῶν δ’ ὥσπερ θάλασσα κῦμ’ ἄγει·  τὸ μὲν πίτνον, ἄλλο δ’ ἀείρει τρίχαλον, ὃ καὶ περὶ πρύμ- ναν πόλεως καχλάζει.
μεταξὺ δ’ ἀλκὰ δι’ ὀλίγου τείνει, πύργος ἐν εὔρει.
δέδοικα δὲ σὺν βασιλεῦσι μὴ πόλις δαμασθῇ.
τέλειαι γὰρ παλαιφάτων ἀρᾶν  βαρέαι καταλλαγαί· τὰ δ’ ὀλο- ὰ πενομένους παρέρχεται, πρόπρυμνα δ’ ἐκβολὰν φέρει ἀνδρῶν ἀλφηστᾶν ὄλβος ἄγαν παχυνθείς.
τίν’ ἀνδρῶν γὰρ τοσόνδ’ ἐθαύμασαν  θεοὶ [καὶ] ξυνέστιοι πόλεος ὁ πολύβοτός τ’ αἰὼν βροτῶν, ὅσον τότ’ Οἰδίπουν τίον, τὰν ἁρπαξάνδραν κῆρ’ ἀφελόντα χώρας; ἐπεὶ δ’ ἀρτίφρων  ἐγένετο μέλεος ἀθλίων γάμων, ἐπ’ ἄλγει δυσφορῶν μαινομένᾳ κραδίᾳ δίδυμα κάκ’ ἐτέλεσεν· πατροφόνῳ χερὶ τῶν † κρεισσοτέκνων [δ’ ἀπ’] ὀμμάτων ἐπλάγχθη· † τέκνοις δ’ ἀρχαίας  ἐφῆκεν ἐπίκοτος τροφᾶς, αἰαῖ, πικρογλώσσους ἀράς, καί σφε σιδαρονόμῳ διὰ χερί ποτε λαχεῖν κτήματα· νῦν δὲ τρέω μὴ τελέσῃ καμψίπους Ἐρινύς.
θαρσεῖτε, παῖδες μητέρων τεθραμμέναι.
πόλις πέφευγεν ἥδε δούλιον ζυγόν· πέπτωκεν ἀνδρῶν ὀβρίμων κομπάσματα· πόλις δ’ ἐν εὐδίᾳ τε καὶ κλυδωνίου πολλαῖσι πληγαῖς ἄντλον οὐκ ἐδέξατο.
στέγει δὲ πύργος, καὶ πύλας φερεγγύοις ἐφραξάμεσθα μονομάχοισι προστάταις· καλῶς ἔχει τὰ πλεῖστ’ ἐν ἓξ πυλώμασιν· τὰς δ’ ἑβδόμας ὁ σεμνὸς ἑβδομαγέτας ἄναξ Ἀπόλλων εἵλετ’, Οἰδίπου γένει κραίνων παλαιὰς Λαΐου δυσβουλίας.
τί δ’ ἐστὶ πρᾶγος νεόκοτον πόλει πλέον; πόλις σέσωται· βασιλέῳν δ’ ὁμοσπόροιν— οἲ ’γὼ τάλαινα· μάντις εἰμὶ τῶν κακῶν.
πέπωκεν αἷμα γαῖ’ ὑπ’ ἀλλήλων φόνῳ.
τί δ’ ἐστὶ πρᾶγος νεόκοτον πόλει πλέον; ἅνδρες τεθνᾶσιν ἐκ χερῶν αὐτοκτόνων.
τίνες; τί δ’ εἶπας; παραφρονῶ φόβῳ λόγου.
φρονοῦσα νῦν ἄκουσον· Οἰδίπου γένος— ἐκεῖθι κἦλθον; βαρέα δ’ οὖν ὅμως φράσον.
οὕτως ἀδελφαῖς χερσὶν ἠναίρονθ’ ἅμα; οὐδ’ ἀμφιλέκτως μὴν κατεσποδημένοι— οὕτως ὁ δαίμων κοινὸς ἦν ἀμφοῖν ἄγαν, αὐτὸς δ’ ἀναλοῖ δῆτα δύσποτμον γένος.
τοιαῦτα χαίρειν καὶ δακρύεσθαι πάρα, πόλιν μὲν εὖ πράσσουσαν, οἱ δ’ ἐπιστάται, δισσὼ στρατηγώ, διέλαχον σφυρηλάτῳ Σκύθῃ σιδήρῳ κτημάτων παμπησίαν.
ἕξουσι δ’ ἣν λάβωσιν ἐν ταφῇ χθονός, πατρὸς κατ’ εὐχὰς δυσπότμως φορούμενοι.
ΧΟΡΟΣὦ μεγάλε Ζεῦ καὶ πολιοῦχοι δαίμονες, οἳ δὴ Κάδμου πύργους † τούσδε ῥύεσθε· πότερον χαίρω κἀπολολύξω πόλεως ἀσινεῖ † σωτῆρι ...
ἢ τοὺς μογεροὺς καὶ δυσδαίμονας ἀτέκνους κλαύσω πολεμάρχους; οἳ δῆτ’ ὀρθῶς κατ’ ἐπωνυμίαν <κλεινοί τ’ ἐτεὸν καὶ πολυνεικεῖς> ὤλοντ’ ἀσεβεῖ διανοίᾳ.
ὦ μέλαινα καὶ τελεία  γένεος Οἰδίπου τ’ Ἀρά, κακόν με καρδίαν τι περιπίτνει κρύος.
ἔτευξα τύμβῳ μέλος θυιὰς αἱματοσταγεῖς νεκροὺς κλύουσα δυσμόρως θανόντας· ἦ δύσορνις ἅ- δε ξυναυλία δορός.
ἐξέπραξεν, οὐδ’ ἀπεῖπεν  πατρόθεν εὐκταία φάτις· βουλαὶ δ’ ἄπιστοι Λαΐου διήρκεσαν.
μέριμνα δ’ ἀμφὶ πτόλιν· θέσφατ’ οὐκ ἀμβλύνεται.
ἰὼ πολύστονοι, τόδ’ εἰρ- γάσασθ’ ἄπιστον· ἦλθε δ’ αἰ- ακτὰ πήματ’ οὐ λόγῳ.
τάδ’ αὐτόδηλα, προῦπτος ἀγγέλου λόγος· διπλαῖ μέριμναι, διδύμα δ’ ἀνορέα· κάκ’ αὐτοφόνα δίμοιρα τέλεα τάδε πάθη.
τί φῶ; —τί δ’ ἄλλο γ’ ἢ πόνοι πόνων δόμων ἐφέστιοι; — ἀλλὰ γόων, ὦ φίλαι, κατ’ οὖρον ἐρέσσετ’ ἀμφὶ κρατὶ πόμπιμον χεροῖν πίτυλον, ὃς αἰὲν δι’ Ἀχέροντ’ ἀμείβεται, τὰν ἄστονον μελάγκροκον ναύστολον θεωρίδα, τὰν ἀστιβῆ ’πόλλωνι, τὰν ἀνάλιον, πάνδοκον εἰς ἀφανῆ τε χέρσον.
ἀλλὰ γὰρ ἥκουσ’ αἵδ’ ἐπὶ πρᾶγος πικρὸν Ἀντιγόνη τ’ ἠδ’ Ἰσμήνη, θρῆνον ἀδελφοῖν· οὐκ ἀμφιβόλως οἶμαί σφ’ ἐρατῶν ἐκ βαθυκόλπων στηθέων ἥσειν ἄλγος ἐπάξιον.
ἡμᾶς δὲ δίκη πρότερον φήμης τὸν δυσκέλαδόν θ’ ὕμνον Ἐρινύος ἀχεῖν Ἀίδα τ’ ἐχθρὸν παιᾶν’ ἐπιμέλπειν.
ἰώ.δυσαδελφόταται πασῶν ὁπόσαι στρόφον ἐσθῆσιν περιβάλλονται, κλαίω, στένομαι, καὶ δόλος οὐδεὶς μὴ ’κ φρενὸς ὀρθῶς με λιγαίνειν.
ἰὼ ἰὼ δύσφρονες,  φίλων ἄπιστοι καὶ κακῶν ἀτρύμονες, δόμους ἑλόντες πατρῴ- ους μέλεοι σὺν ἀλκᾷ.
μέλεοι δῆθ’ οἳ μελέους θανάτους ηὕροντο δόμων ἐπὶ λύμῃ.
ἰὼ ἰὼ δωμάτων  ἐρειψίτοιχοι καὶ πικρὰς μοναρχίας ἰδόντες, ἤδη διήλ- λαχθε σὺν σιδάρῳ.
κάρτα δ’ ἀληθῆ πατρὸς Οἰδιπόδα πότνι’ Ἐρινὺς ἐπέκρανεν.
δι’ εὐωνύμων τετυμμένοι,  τετυμμένοι δῆθ’, ὁμο- σπλάγχνων τε πλευρωμάτων .     .     .     .     .
αἰαῖ δαιμόνιοι, αἰαῖ δ’ ἀντιφόνων <ἐκ> θανάτων ἀραί.
διανταίαν λέγεις [πλαγὰν] δόμοισι καὶ σώμασιν πεπλαγμένους, [ἐννέπω] ἀναυδάτῳ μένει ἀραίῳ τ’, ἐκ πατρὸς <δ’ οὐ> διχόφρονι πότμῳ.
διήκει δὲ καὶ πόλιν στόνος,  στένουσι πύργοι, στένει πέδον φίλανδρον· μένει <δὲ> κτέαν’ ἐπιγόνοις, δι’ ὧν αἰνομόροις, δι’ ὧν νεῖκος ἔβακαὶ θανάτου τέλος.
ἐμοιράσαντο δ’ ὀξυκάρδιοι κτήμαθ’, ὥστ’ ἴσον λαχεῖν.
διαλλακτῆρι δ’ οὐκ ἀμεμφεία φίλοις, οὐδ’ ἐπίχαρις Ἄρης.
σιδηρόπληκτοι μὲν ὧδ’ ἔχουσιν  σιδηρόπληκτοι δὲ τοὺς μένουσι— τάχ’ ἄν τις εἴποι, τίνες; τάφων πατρῴων λαχαί.
† δόμων μάλ’ ἀχάεσσα τοὺς †προπέμπει δαϊκτὴρ γόος αὐτόστονος,
 αὐτοπήμων, δαϊόφρων, οὐ φιλογα- θής, ἐτύμως δακρυχέων ἐκ φρενός, ἃ κλαιομένας μου μινύθει, τοῖνδε δυοῖν ἀνάκτοιν.
πάρεστι δ’ εἰπεῖν ἐπ’ ἀθλίοισιν ὡς ἐρξάτην πολλὰ μὲν πολίτας, ξένων τε πάντων στίχας πολυφθόρους ἐν δαΐ.
δυσδαίμων σφιν ἁ τεκοῦσα πρὸ πασᾶνγυναικῶν ὁπόσαι τεκνογόνοι κέκληνται.
παῖδα τὸν αὑτᾶς πόσιν αὑτᾷ
 θεμένα τούσδ’ ἔτεχ’, οἱ δ’ ὧδ’ ἐτελεύτασαν ὑπ’ ἀλ- λαλοφόνοις χερσὶν ὁμοσπόροισιν.
ὁμόσποροι δῆτα καὶ πανώλεθροι,  διατομαῖς οὐ φίλαις, ἔριδι μαινομένᾳ, νείκεος ἐν τελευτᾷ.
πέπαυται δ’ ἔχθος, ἐν δὲ γαίᾳ ζόα φονορύτῳ μέμεικται· κάρτα δ’ εἴσ’ ὅμαιμοι.
πικρὸς λυτὴρ νεικέων ὁ πόντιος ξεῖνος ἐκ πυρὸς συθεὶς θηκτὸς σίδαρος· πικρὸς δὲ χρημάτων ἴσος δατητὰς Ἄρης ἀρὰν πατρῴ- αν τιθεὶς ἀλαθῆ.
ἔχουσι μοῖραν λαχόντες οἱ μέλεοι  διοδότων λάξεων· ὑπὸ δὲ σώματι γᾶς πλοῦτος ἄβυσσος ἔσται.
ἰὼ πολλοῖς ἐπανθίσαντες πόνοισι γενεάν· τελευταῖαι δ’ ἐπηλάλαξαν Ἀραὶ τὸν ὀξὺν νόμον, τετραμμένου παντρόπῳ φυγᾷ γένους.
ἕστακε δ’ Ἄτας τροπαῖον ἐν πύλαις, ἐν αἷς ἐθείνοντο, καὶ δυοῖν κρατή- σας ἔληξε δαίμων.
παιθεὶς ἔπαισας. σὺ δ’ ἔθανες κατακτανών.
δορὶ δ’ ἔκανες. δορὶ δ’ ἔθανες.
μελεοπόνος μελεοπαθής ( ἴτω γόος, ἴτω δάκρυ,) πρόκεισαι, κατακτάς.
ἠέ. ἠέ.
μαίνεται γόοισι φρήν.
ἐντὸς δὲ καρδία στένει.
ἰωιὼ πανδάκρυτε σύ.
σὺ δ’ αὖτε καὶ πανάθλιε.
πρὸς φίλου ἔφθισο. καὶ φίλον ἔκτανες.
διπλόα λέγειν. διπλόα δ’ ὁρᾶν.
† ἀχέων τοίων τάδ’ ἐγγύθεν.
πέλας δ’ αἵδ’ ἀδελφαὶ ἀδελφεῶν. † ἰὼ Μοῖρα βαρυδότειρα μογερά, πότνιά τ’ Οἰδίπου σκιά· μέλαιν’ Ἐρινύς, ἦ μεγασθενής τις εἶ.
ἠέ. ἠέ. δυσθέατα πήματα— ἐδείξατ’ ἐκ φυγᾶς ἐμοί.
οὐδ’ ἵκεθ’ ὡς κατέκτανεν.
σωθεὶς δὲ πνεῦμ’ ἀπώλεσεν.
ὤλεσε δῆθ’ <ὅδε>— καὶ τὸν ἐνόσφισεν.
ὀλοὰ λέγειν. ὀλοὰ δ’ ὁρᾶν.
† δύστονα κήδε’ ὁμώνυμα.
δίυγρα τριπάλτων πημάτων. † ἰὼ Μοῖρα βαρυδότειρα μογερά, πότνιά τ’ Οἰδίπου σκιά· μέλαιν’ Ἐρινύς, ἦ μεγασθενής τις εἶ.
σὺ τοί νιν οἶσθα διαπερῶν, σὺ δ’ οὐδὲν ὕστερος μαθών, ἐπεὶ κατῆλθες ἐς πόλιν, δορός γε τῷδ’ ἀντηρέτας.
τάλαν γένος, τάλανα παθόν.
ἰὼ πόνος, ἰὼ κακά, δώμασι, καὶ χθονί, πρὸ πάντων δ’ ἐμοί.
καὶ τὸ πρόσω γ’ ἐμοί.
ἰὼ ἰώ, δυστόνων κακῶν ἄναξ, Ἐτεόκλεις ἀρχαγέτα.     .     .     .     .     .
ἰώ, πάντων πολυπονωτάτω.
ἰώ, δαιμονῶντ’ ἐν ἄτᾳ.
ἰώ, ποῦ σφε θήσομεν χθονός; ἰώ, ὅπου τιμιώτατον.
ἰὼ ἰώ, πῆμα πατρὶ πάρευνον.
[ ΚΗΡΥΞδοκοῦντα καὶ δόξαντ’ ἀπαγγέλλειν με χρὴ δήμου προβούλοις τῆσδε Καδμείας πόλεως· Ἐτεοκλέα μὲν τόνδ’ ἐπ’ εὐνοίᾳ χθονὸς θάπτειν ἔδοξε γῆς φίλαις κατασκαφαῖς· στέγων γὰρ ἐχθροὺς θάνατον εἵλετ’ ἐν πόλει, ἱερῶν πατρῴων δ’ ὅσιος ὢν μομφῆς ἄτερ τέθνηκεν οὗπερ τοῖς νέοις θνῄσκειν καλόν.
οὕτω μὲν ἀμφὶ τοῦδ’ ἐπέσταλται λέγειν· τούτου δ’ ἀδελφὸν τόνδε Πολυνείκους νεκρὸν ἔξω βαλεῖν ἄθαπτον, ἁρπαγὴν κυσίν, ὡς ὄντ’ ἀναστατῆρα Καδμείων χθονός, εἰ μὴ θεῶν τις ἐμποδὼν ἔστη δορὶ τῷ τοῦδ’. ἄγος δὲ καὶ θανὼν κεκτήσεται θεῶν πατρῴων, οὓς ἀτιμάσας ὅδε στράτευμ’ ἐπακτὸν ἐμβαλὼν ᾕρει πόλιν.
οὕτω πετηνῶν τόνδ’ ὑπ’ οἰωνῶν δοκεῖ ταφέντ’ ἀτίμως τοὐπιτίμιον λαβεῖν, καὶ μήθ’ ὁμαρτεῖν τυμβοχόα χειρώματα μήτ’ ὀξυμόλποις προσσέβειν οἰμώγμασιν, ἄτιμον εἶναι δ’ ἐκφορᾶς φίλων ὕπο.
τοιαῦτ’ ἔδοξε τῷδε Καδμείων τέλει.
ἐγὼ δὲ Καδμείων γε προστάταις λέγω· ἢν μή τις ἄλλος τόνδε συνθάπτειν θέλῃ, ἐγώ σφε θάψω κἀνὰ κίνδυνον βαλῶ θάψασ’ ἀδελφὸν τὸν ἐμόν, οὐδ’ αἰσχύνομαι ἔχουσ’ ἄπιστον τήνδ’ ἀναρχίαν πόλει.
δεινὸν τὸ κοινὸν σπλάγχνον οὗ πεφύκαμεν, μητρὸς ταλαίνης κἀπὸ δυστήνου πατρός.
τοιγὰρ θέλουσ’ ἄκοντι κοινώνει κακῶν, ψυχή, θανόντι ζῶσα συγγόνῳ φρενί.
τούτου δὲ σάρκας  .  .  .  .  .  ..  .  .  .  .  οὐδὲ κοιλογάστορες λύκοι πάσονται· μὴ δοκησάτω τινί.
τάφον γὰρ αὐτὴ καὶ κατασκαφὰς ἐγώ, γυνή περ οὖσα, τῷδε μηχανήσομαι, κόλπῳ φέρουσα βυσσίνου πεπλώματος, καὐτὴ καλύψω· μηδέ τῳ δόξῃ πάλιν.
θάρσει παρέσται μηχανὴ δραστήριος.
αὐδῶ πόλιν σε μὴ βιάζεσθαι τάδε.
αὐδῶ σε μὴ περισσὰ κηρύσσειν ἐμοί.
τραχύς γε μέντοι δῆμος ἐκφυγὼν κακά.
τράχυν’· ἄθαπτος δ’ οὗτος οὐ γενήσεται.
ἀλλ’ ὃν πόλις στυγεῖ, σὺ τιμήσεις τάφῳ; † ἤδη τὰ τοῦδ’ οὐ διατετίμηται θεοῖς.
οὔ, πρίν γε χώραν τήνδε κινδύνῳ βαλεῖν.
παθὼν κακῶς κακοῖσιν ἀντημείβετο.
ἀλλ’ εἰς ἅπαντας ἀνθ’ ἑνὸς τόδ’ ἔργον ἦν. .     .     .     .     .     .     .     .
Ἔρις περαίνει μῦθον ὑστάτη θεῶν.
ἐγὼ δὲ θάψω τόνδε· μὴ μακρηγόρει.
ἀλλ’ αὐτόβουλος ἴσθ’, ἀπεννέπω δ’ ἐγώ.
φεῦ φεῦ.ὦ μεγάλαυχοι καὶ φθερσιγενεῖς Κῆρες Ἐρινύες, αἵτ’ Οἰδιπόδα γένος ὠλέσατε πρυμνόθεν οὕτως, τί πάθω; τί δὲ δρῶ; τί δὲ μήσωμαι; πῶς τολμήσω μήτε σε κλαίειν μήτε προπέμπειν ἐπὶ τύμβῳ; ἀλλὰ φοβοῦμαι κἀποτρέπομαι δεῖμα πολιτῶν.
σύ γε μὴν πολλῶν πενθητήρων τεύξῃ· κεῖνος δ’ ὁ τάλας ἄγοος μονόκλαυτον ἔχων θρῆνον ἀδελφῆς εἶσιν· τίς ἂν οὖν τὰ πίθοιτο; δράτω <τι> πόλις καὶ μὴ δράτω τοὺς κλαίοντας Πολυνείκη.
ἡμεῖς γὰρ ἴμεν καὶ συνθάψομεν αἵδε προπομποί. καὶ γὰρ γενεᾷ κοινὸν τόδ’ ἄχος, καὶ πόλις ἄλλως ἄλλοτ’ ἐπαινεῖ τὰ δίκαια.
ἡμεῖς δ’ ἅμα τῷδ’, ὥσπερ τε πόλις καὶ τὸ δίκαιον ξυνεπαινεῖ.
μετὰ γὰρ μάκαρας καὶ Διὸς ἰσχὺν ὅδε Καδμείων ἤρυξε πόλιν μὴ ’νατραπῆναι μηδ’ ἀλλοδαπῶν κύματι φωτῶν κατακλυσθῆναι τὰ μάλιστα.] Νείλου μὲν αἵδε καλλιπάρθενοι ῥοαί, ὃς ἀντὶ δίας ψακάδος Αἰγύπτου πέδον λευκῆς τακείσης χιόνος ὑγραίνει γύας.
Πρωτεὺς δ’ ὅτ’ ἔζη τῆσδε γῆς τύραννος ἦν, [Φάρον μὲν οἰκῶν νῆσον, Αἰγύπτου δ’ ἄναξ,] ὃς τῶν κατ’ οἶδμα παρθένων μίαν γαμεῖ, Ψαμάθην, ἐπειδὴ λέκτρ’ ἀφῆκεν Αἰακοῦ.
τίκτει δὲ τέκνα δισσὰ τοῖσδ’ ἐν δώμασιν, Θεοκλύμενον ἄρσεν’ [†ὅτι δὴ† θεοὺς σέβων βίον διήνεγκ’] εὐγενῆ τε παρθένον Εἰδώ, τὸ μητρὸς ἀγλάισμ’, ὅτ’ ἦν βρέφος· ἐπεὶ δ’ ἐς ἥβην ἦλθεν ὡραίαν γάμων, καλοῦσιν αὐτὴν Θεονόην· τὰ θεῖα γὰρ τά τ’ ὄντα καὶ μέλλοντα πάντ’ ἠπίστατο, προγόνου λαβοῦσα Νηρέως τιμὰς πάρα.
ἡμῖν δὲ γῆ μὲν πατρὶς οὐκ ἀνώνυμος Σπάρτη, πατὴρ δὲ Τυνδάρεως· ἔστιν δὲ δὴ λόγος τις ὡς Ζεὺς μητέρ’ ἔπτατ’ εἰς ἐμὴν Λήδαν κύκνου μορφώματ’ ὄρνιθος λαβών, ὃς δόλιον εὐνὴν ἐξέπραξ’ ὑπ’ αἰετοῦ δίωγμα φεύγων, εἰ σαφὴς οὗτος λόγος· Ἑλένη δ’ ἐκλήθην. ἃ δὲ πεπόνθαμεν κακὰ λέγοιμ’ ἄν. ἦλθον τρεῖς θεαὶ κάλλους πέρι Ἰδαῖον ἐς κευθμῶν’ Ἀλέξανδρον πάρα, Ἥρα Κύπρις τε διογενής τε παρθένος, μορφῆς θέλουσαι διαπεράνασθαι κρίσιν.
τοὐμὸν δὲ κάλλος, εἰ καλὸν τὸ δυστυχές, Κύπρις προτείνασ’ ὡς Ἀλέξανδρος γαμεῖ, νικᾶι. λιπὼν δὲ βούσταθμ’ Ἰδαῖος Πάρις Σπάρτην ἀφίκεθ’ ὡς ἐμὸν σχήσων λέχος.
Ἥρα δὲ μεμφθεῖσ’ οὕνεκ’ οὐ νικᾶι θεὰς ἐξηνέμωσε τἄμ’ Ἀλεξάνδρωι λέχη, δίδωσι δ’ οὐκ ἔμ’ ἀλλ’ ὁμοιώσασ’ ἐμοὶ εἴδωλον ἔμπνουν οὐρανοῦ ξυνθεῖσ’ ἄπο Πριάμου τυράννου παιδί· καὶ δοκεῖ μ’ ἔχειν, κενὴν δόκησιν, οὐκ ἔχων. τὰ δ’ αὖ Διὸς βουλεύματ’ ἄλλα τοῖσδε συμβαίνει κακοῖς· πόλεμον γὰρ εἰσήνεγκεν Ἑλλήνων χθονὶ καὶ Φρυξὶ δυστήνοισιν, ὡς ὄχλου βροτῶν πλήθους τε κουφίσειε μητέρα χθόνα γνωτόν τε θείη τὸν κράτιστον Ἑλλάδος.
Φρυγῶν δ’ ἐς ἀλκὴν προυτέθην ἐγὼ μὲν οὔ, τὸ δ’ ὄνομα τοὐμόν, ἆθλον Ἕλλησιν δορός.
λαβὼν δέ μ’ Ἑρμῆς ἐν πτυχαῖσιν αἰθέρος νεφέληι καλύψας—οὐ γὰρ ἠμέλησέ μου Ζεύς—τόνδ’ ἐς οἶκον Πρωτέως ἱδρύσατο, πάντων προκρίνας σωφρονέστατον βροτῶν, ἀκέραιον ὡς σώσαιμι Μενέλεωι λέχος.
κἀγὼ μὲν ἐνθάδ’ εἴμ’, ὁ δ’ ἄθλιος πόσις στράτευμ’ ἀθροίσας τὰς ἐμὰς ἀναρπαγὰς θηρᾶι πορευθεὶς Ἰλίου πυργώματα.
ψυχαὶ δὲ πολλαὶ δι’ ἔμ’ ἐπὶ Σκαμανδρίοις ῥοαῖσιν ἔθανον· ἡ δὲ πάντα τλᾶσ’ ἐγὼ κατάρατός εἰμι καὶ δοκῶ προδοῦσ’ ἐμὸν πόσιν συνάψαι πόλεμον Ἕλλησιν μέγαν.
τί οὖν ἔτι ζῶ; θεοῦ τόδ’ εἰσήκουσ’ ἔπος Ἑρμοῦ, τὸ κλεινὸν ἔτι κατοικήσειν πέδον Σπάρτης σὺν ἀνδρί, γνόντος ὡς ἐς Ἴλιον οὐκ ἦλθον, ἢν μὴ λέκτρ’ ὑποστρώσω τινί.
ἕως μὲν οὖν φῶς ἡλίου τόδ’ ἔβλεπεν Πρωτεύς, ἄσυλος ἦ γάμων· ἐπεὶ δὲ γῆς σκότωι κέκρυπται, παῖς ὁ τοῦ τεθνηκότος θηρᾶι γαμεῖν με. τὸν πάλαι δ’ ἐγὼ πόσιν τιμῶσα Πρωτέως μνῆμα προσπίτνω τόδε ἱκέτις, ἵν’ ἀνδρὶ τἀμὰ διασώσηι λέχη, ὡς, εἰ καθ’ Ἑλλάδ’ ὄνομα δυσκλεὲς φέρω, μή μοι τὸ σῶμά γ’ ἐνθάδ’ αἰσχύνην ὄφληι.
τίς τῶνδ’ ἐρυμνῶν δωμάτων ἔχει κράτος; Πλούτωι γὰρ οἶκος ἄξιος προσεικάσαι βασίλειά τ’ ἀμφιβλήματ’ εὔθριγκοί θ’ ἕδραι.
ἔα· ὦ θεοί, τίν’ εἶδον ὄψιν; ἐχθίστης ὁρῶ γυναικὸς εἰκὼ φόνιον, ἥ μ’ ἀπώλεσεν πάντας τ’ Ἀχαιούς. θεοί σ’, ὅσον μίμημ’ ἔχεις Ἑλένης, ἀποπτύσειαν. εἰ δὲ μὴ ’ν ξένηι γαίαι πόδ’ εἶχον, τῶιδ’ ἂν εὐστόχωι πτερῶι ἀπόλαυσιν εἰκοῦς ἔθανες ἂν Διὸς κόρης.
τί δ’, ὦ ταλαίπωρ’, ὅστις εἶ μ’ ἀπεστράφης καὶ ταῖς ἐκείνης συμφοραῖς ἐμὲ στυγεῖς; ἥμαρτον· ὀργῆι δ’ εἶξα μᾶλλον ἤ μ’ ἐχρῆν· μισεῖ γὰρ Ἑλλὰς πᾶσα τὴν Διὸς κόρην.
σύγγνωθι δ’ ἡμῖν τοῖς λελεγμένοις, γύναι.
τίς δ’ εἶ; πόθεν γῆς τῆσδ’ ἐπεστράφης πέδον; εἷς τῶν Ἀχαιῶν, ὦ γύναι, τῶν ἀθλίων ...
οὔ τἄρα σ’ Ἑλένην εἰ στυγεῖς θαυμαστέον.
[ἀτὰρ τίς εἶ πόθεν; τίνος ἐξαυδᾶν σε χρή; ὄνομα μὲν ἡμῖν Τεῦκρος, ὁ δὲ φύσας πατὴρ Τελαμών, Σαλαμὶς δὲ πατρὶς ἡ θρέψασά με.
τί δῆτα Νείλου τούσδ’ ἐπιστρέφηι γύας;] φυγὰς πατρώιας ἐξελήλαμαι χθονός.
τλήμων ἂν εἴης· τίς δέ σ’ ἐκβάλλει πάτρας; Τελαμὼν ὁ φύσας· τίν’ ἂν ἔχοις μᾶλλον φίλον; ἐκ τοῦ; τὸ γάρ τοι πρᾶγμα συμφορὰν ἔχει.
Αἴας μ’ ἀδελφὸς ὤλεσ’ ἐν Τροίαι θανών.
πῶς; οὔ τί που σῶι φασγάνωι βίου στερείς; οἰκεῖον αὐτὸν ὤλεσ’ ἅλμ’ ἐπὶ ξίφος.
μανέντ’; ἐπεὶ τίς σωφρονῶν τλαίη τάδ’ ἄν; τὸν Πηλέως τιν’ οἶσθ’ Ἀχιλλέα γόνον; ναί·μνηστήρ ποθ’ Ἑλένης ἦλθεν, ὡς ἀκούομεν.
θανὼν ὅδ’ ὅπλων ἔριν ἔθηκε συμμάχοις.
καὶ δὴ τί τοῦτ’ Αἴαντι γίγνεται κακόν; ἄλλου λαβόντος ὅπλ’ ἀπηλλάχθη βίου.
σὺ τοῖς ἐκείνου δῆτα πήμασιν νοσεῖς; ὁθούνεκ’ αὐτῶι <γ’> οὐ ξυνωλόμην ὁμοῦ.
ἦλθες γάρ, ὦ ξέν’, Ἰλίου κλεινὴν πόλιν; καὶ ξύν γε πέρσας αὐτὸς ἀνταπωλόμην.
ἤδη γὰρ ἧπται καὶ κατείργασται πυρί; ὥστ’ οὐδ’ ἴχνος γε τειχέων εἶναι σαφές.
ὦ τλῆμον Ἑλένη, διὰ σ’ ἀπόλλυνται Φρύγες.
καὶ πρός γ’ Ἀχαιοί· μεγάλα δ’ εἴργασται κακά.
πόσον χρόνον γὰρ διαπεπόρθηται πόλις; ἑπτὰ σχεδόν τι καμπίμους ἐτῶν κύκλους.
χρόνον δ’ ἐμείνατ’ ἄλλον ἐν Τροίαι πόσον; πολλὰς σελήνας, δέκα διελθούσας ἔτη.
ἦ καὶ γυναῖκα Σπαρτιᾶτιν εἵλετε; Μενέλαος αὐτὴν ἦγ’ ἐπισπάσας κόμης.
εἶδες σὺ τὴν δύστηνον, ἢ κλυὼν λέγεις; ὥσπερ σέ γ’, οὐδὲν ἧσσον, ὀφθαλμοῖς ὁρῶ.
σκόπει δὲ μὴ δόκησιν εἴχετ’ ἐκ θεῶν.
ἄλλου λόγου μέμνησο, μὴ κείνης ἔτι.
[ οὕτω δοκεῖτε τὴν δόκησιν ἀσφαλῆ; αὐτὸς γὰρ ὄσσοις εἰδόμην, καὶ νοῦς ὁρᾶι.] ἤδη δ’ ἐν οἴκοις σὺν δάμαρτι Μενέλεως; οὔκουν ἐν Ἄργει <γ’> οὐδ’ ἐπ’ Εὐρώτα ῥοαῖς.
αἰαῖ· κακὸν τόδ’ εἶπας οἷς κακὸν λέγεις.
ὡς κεῖνος ἀφανὴς σὺν δάμαρτι κλήιζεται.
οὐ πᾶσι πορθμὸς αὑτὸς Ἀργείοισιν ἦν; ἦν, ἀλλὰ χειμὼν ἄλλοσ’ ἄλλον ὥρισεν.
ποίοισιν ἐν νώτοισι ποντίας ἁλός; μέσον περῶσι πέλαγος Αἰγαίου πόρου.
κἀκ τοῦδε Μενέλεων οὔτις οἶδ’ ἀφιγμένον; οὐδείς· θανὼν δὲ κλήιζεται καθ’ Ἑλλάδα.
ἀπωλόμεσθα· Θεστιὰς δ’ ἔστιν κόρη; Λήδαν ἔλεξας; οἴχεται θανοῦσα δή.
οὔ πού νιν Ἑλένης αἰσχρὸν ὤλεσεν κλέος; φασίν, βρόχωι γ’ ἅψασαν εὐγενῆ δέρην.
οἱ Τυνδάρειοι δ’ εἰσὶν ἢ οὐκ εἰσὶν κόροι; τεθνᾶσι κοὐ τεθνᾶσι· δύο δ’ ἐστὸν λόγω.
πότερος ὁ κρείσσων; ὦ τάλαιν’ ἐγὼ κακῶν.
ἄστροις σφ’ ὁμοιωθέντε φάσ’ εἶναι θεώ.
καλῶς ἔλεξας τοῦτο· θάτερον δὲ τί; σφαγαῖς ἀδελφῆς οὕνεκ’ ἐκπνεῦσαι βίον.
ἅλις δὲ μύθων· οὐ διπλᾶ χρήιζω στένειν.
ὧν δ’ οὕνεκ’ ἦλθον τούσδε βασιλείους δόμους, τὴν θεσπιωιδὸν Θεονόην χρήιζων ἰδεῖν, σὺ προξένησον, ὡς τύχω μαντευμάτων ὅπηι νεὼς στείλαιμ’ ἂν οὔριον πτερὸν ἐς γῆν ἐναλίαν Κύπρον, οὗ μ’ ἐθέσπισεν οἰκεῖν Ἀπόλλων, ὄνομα νησιωτικὸν Σαλαμῖνα θέμενον τῆς ἐκεῖ χάριν πάτρας.
πλοῦς, ὦ ξέν’, αὐτὸς σημανεῖ· σὺ δ’ ἐκλιπὼν γῆν τήνδε φεῦγε, πρίν σε παῖδα Πρωτέως ἰδεῖν, ὃς ἄρχει τῆσδε γῆς· ἄπεστι δὲ κυσὶν πεποιθὼς ἐν φοναῖς θηροκτόνοις· κτείνει γὰρ Ἕλλην’ ὅντιν’ ἂν λάβηι ξένον.
ὅτου δ’ ἕκατι μήτε σὺ ζήτει μαθεῖν ἐγώ τε σιγῶ· τί γὰρ ἂν ὠφελοῖμί σε; καλῶς ἔλεξας, ὦ γύναι· θεοὶ δέ σοι ἐσθλῶν ἀμοιβὰς ἀντιδωρησαίατο.
Ἑλένηι δ’ ὅμοιον σῶμ’ ἔχουσ’ οὐ τὰς φρένας ἔχεις ὁμοίας ἀλλὰ διαφόρους πολύ.
κακῶς ὄλοιτο μηδ’ ἐπ’ Εὐρώτα ῥοὰς ἔλθοι· σὺ δ’ εἴης εὐτυχὴς ἀεί, γύναι.
ὦ μεγάλων ἀχέων καταβαλλομένα μέγαν οἶκτον ποῖον ἁμιλλαθῶ γόον ἢ τίνα μοῦσαν ἐπέλθω δάκρυσιν ἢ θρήνοις ἢ πένθεσιν; αἰαῖ.
πτεροφόροι νεάνιδες, παρθένοι Χθονὸς κόραι, Σειρῆνες, εἴθ’ ἐμοῖς †γόοις μόλοιτ’ ἔχουσαι Λίβυν λωτὸν ἢ σύριγγας ἢ φόρμιγγας αἰλίνοις κακοῖς† τοῖς ἐμοῖσι σύνοχα δάκρυα, πάθεσι πάθεα, μέλεσι μέλεα, μουσεῖα θρηνήμα- σι ξυνωιδά, πέμψαιτε Φερσέφασσα †φονία χάριτας† ἵν’ ἐπὶ δάκρυσι παρ’ ἐμέθεν ὑπὸ μέλαθρα νύχια παιᾶνα νέκυσιν ὀλομένοις λάβηι.
κυανοειδὲς ἀμφ’ ὕδωρ ἔτυχον ἕλικά τ’ ἀνὰ χλόαν φοίνικας ἁλίωι †πέπλους χρυσέαισιν αὐγαῖς θάλπουσ’† ἀμφὶ δόνακος ἔρνεσιν· ἔνθεν οἰκτρὸν ὅμαδον ἔκλυον, ἄλυρον ἔλεγον, ὅτι ποτ’ ἔλακεν < ––⏑> αἰάγμα- σι στένουσα νύμφα τις οἷα Ναῒς ὄρεσι †φυγάδα γάμων† ἱεῖσα γοερόν, ὑπὸ δὲ πέτρινα γύαλα κλαγγαῖσι Πανὸς ἀναβοᾶι γάμους.
ὦ θήραμα βαρβάρου πλάτας, Ἑλλανίδες κόραι, ναύτας Ἀχαιῶν τις ἔμολεν ἔμολε δάκρυα δάκρυσί μοι φέρων· Ἰλίου κατασκαφαὶ πυρὶ μέλουσι δαΐωι δι’ ἐμὲ τὰν πολυκτόνον, δι’ ἐμὸν ὄνομα πολύπονον, Λήδα δ’ ἐν ἀγχόναις θάνατον ἔλαβεν αἰσχύ- νας ἐμᾶς ὑπ’ ἀλγέων, ὁ δ’ ἐμὸς ἐν ἁλὶ πολυπλανὴς πόσις ὀλόμενος οἴχεται, Κάστορός τε συγγόνου τε διδυμογενὲς ἄγαλμα πατρίδος ἀφανὲς ἀφανὲς ἱππόκροτα λέ- λοιπε δάπεδα γυμνάσιά τε δονακόεντος Εὐρώ- τα, νεανιᾶν πόνον.
αἰαῖ δαίμονος πολυστόνου μοίρας τε σᾶς, γύναι.
αἰὼν δυσαίων τις ἔλαχεν ἔλαχεν, ὅτε σ’ ἐτέκετο ματρόθεν χιονόχρωι κύκνου πτερῶι Ζεὺς πρέπων δι’ αἰθέρος.
τί γὰρ ἄπεστί σοι κακῶν; τί δ’ ἀνὰ βίοτον οὐκ ἔτλας; μάτηρ μὲν οἴχεται, δίδυμά τε Διὸς οὐκ εὐ- δαιμονεῖ τέκεα φίλα, χθόνα δὲ πάτριον οὐχ ὁρᾶις, διὰ δὲ πόλιας ἔρχεται βάξις ἅ σε βαρβάροισι, πότνια, παραδίδωσι λέχεσιν, ὁ δὲ σὸς ἐν ἁλὶ κύμασί τε λέ- λοιπε βίοτον, οὐδέ ποτ’ ἔτι πάτρια μέλαθρα καὶ τὰνΧαλκίοικον ὀλβιεῖ.
φεῦ φεῦ, τίς ἢ Φρυγῶν ἢ τίς Ἑλλανίας ἀπὸ χθονὸς ἔτεμε τὰν δακρυόεσσαν Ἰλίωι πεύκαν; ἔνθεν ὀλόμενον σκάφος συναρμόσας ὁ Πριαμίδας ἔπλευσε βαρβάρωι πλάται τὰν ἐμὰν ἐφ’ ἑστίαν [ἐπὶ τὸ δυστυχέστατον κάλλος ὡς ἕλοι γάμων ἐμῶν] ἅ τε δόλιος ἁ πολυκτόνος Κύπρις Δαναΐδαις ἄγουσα θάνατον [Πριαμίδαις]· ὦ τάλαινα συμφορᾶς.
ἁ δὲ χρυσέοις θρόνοισι Διὸς ὑπαγκάλισμα σεμνὸν Ἥρα τὸν ὠκύπουνἔπεμψε Μαιάδος γόνον· ὅς με χλοερὰ δρεπομέναν ἔσω πέπλων ῥόδεα πέταλα Χαλκίοικονὡς Ἀθάναν μόλοιμ’ ἀναρπάσας δι’ αἰθέρος τάνδε γαῖαν εἰς ἄνολβον ἔριν ἔριν τάλαιναν ἔθετο Πριαμίδαισιν Ἑλλάδος.
τὸ δ’ ἐμὸν ὄνομα παρὰ Σιμουντίοις ῥοαῖσι μαψίδιον ἔχει φάτιν.
ἔχεις μὲν ἀλγείν’, οἶδα· σύμφορον δέ τοι ὡς ῥᾶιστα τἀναγκαῖα τοῦ βίου φέρειν.
φίλαι γυναῖκες, τίνι πότμωι συνεζύγην; ἆρ’ ἡ τεκοῦσά μ’ ἔτεκεν ἀνθρώποις τέρας; [γυνὴ γὰρ οὔθ’ Ἑλληνὶς οὔτε βάρβαρος τεῦχος νεοσσῶν λευκὸν ἐκλοχεύεται, ἐν ὧι με Λήδαν φασὶν ἐκ Διὸς τεκεῖν.] τέρας γὰρ ὁ βίος καὶ τὰ πράγματ’ ἐστί μου, τὰ μὲν δι’ Ἥραν, τὰ δὲ τὸ κάλλος αἴτιον.
εἴθ’ ἐξαλειφθεῖσ’ ὡς ἄγαλμ’ αὖθις πάλιν αἴσχιον εἶδος ἔλαβον ἀντὶ τοῦ καλοῦ, καὶ τὰς τύχας μὲν τὰς κακὰς ἃς νῦν ἔχω Ἕλληνες ἐπελάθοντο, τὰς δὲ μὴ κακὰς ἔσωιζον ὥσπερ τὰς κακὰς σώιζουσί μου.
ὅστις μὲν οὖν ἐς μίαν ἀποβλέπων τύχην πρὸς θεῶν κακοῦται, βαρὺ μέν, οἰστέον δ’ ὅμως· ἡμεῖς δὲ πολλαῖς συμφοραῖς ἐγκείμεθα.
πρῶτον μὲν οὐκ οὖσ’ ἄδικός εἰμι δυσκλεής· καὶ τοῦτο μεῖζον τῆς ἀληθείας κακόν, ὅστις τὰ μὴ προσόντα κέκτηται κακά.
ἔπειτα πατρίδος θεοί μ’ ἀφιδρύσαντο γῆς ἐς βάρβαρ’ ἤθη, καὶ φίλων τητωμένη δούλη καθέστηκ’ οὖσ’ ἐλευθέρων ἄπο· τὰ βαρβάρων γὰρ δοῦλα πάντα πλὴν ἑνός.
ἄγκυρα δ’ ἥ μου τὰς τύχας ὤχει μόνη, πόσιν ποθ’ ἥξειν καί μ’ ἀπαλλάξειν κακῶν, ἐπεὶ τέθνηκεν οὗτος, οὐκέτ’ ἔστι δή.
μήτηρ δ’ ὄλωλε καὶ φονεὺς αὐτῆς ἐγώ, ἀδίκως μέν, ἀλλὰ τἄδικον τοῦτ’ ἔστ’ ἐμόν.
ἣ δ’ ἀγλάισμα δωμάτων ἐμόν τ’ ἔφυ, θυγάτηρ ἄνανδρος πολιὰ παρθενεύεται.
τὼ τοῦ Διὸς δὲ λεγομένω Διοσκόρω οὐκ ἐστόν. ἀλλὰ πάντ’ ἔχουσα δυστυχῆ τοῖς πράγμασιν τέθνηκα, τοῖς δ’ ἔργοισιν οὔ.
[τὸ δ’ ἔσχατον τοῦτ’, εἰ μόλοιμεν ἐς πάτραν, κλήιθροις ἂν εἰργοίμεσθα, τὴν ὑπ’ Ἰλίωι δοκοῦντες Ἑλένην Μενέλεώ μ’ ἐλθεῖν μέτα.
εἰ μὲν γὰρ ἔζη πόσις, ἀνεγνώσθημεν ἄν, εἰς ξύμβολ’ ἐλθόντες ἃ φανερὰ μόνοις ἂν ἦν.
νῦν δ’ οὔτε τοῦτ’ ἔστ’ οὔτε μὴ σωθῆι ποτε.] τί δῆτ’ ἔτι ζῶ; τίν’ ὑπολείπομαι τύχην; γάμους ἑλομένη τῶν κακῶν ὑπαλλαγὰς μετ’ ἀνδρὸς οἰκεῖν βαρβάρου, πρὸς πλουσίαν τράπεζαν ἵζουσ’; ἀλλ’ ὅταν πόσις πικρὸς ξυνῆι γυναικί, καὶ τὸ σῶμ’ ἐστὶν πικρόν.
[θανεῖν κράτιστον· πῶς θάνοιμ’ ἂν οὖν καλῶς; ἀσχήμονες μὲν ἀγχόναι μετάρσιοι, κἀν τοῖσι δούλοις δυσπρεπὲς νομίζεται· σφαγαὶ δ’ ἔχουσιν εὐγενές τι καὶ καλόν, σμικρὸν δ’ ὁ καιρὸς †ἄρτ’† ἀπαλλάξαι βίου.] ἐς γὰρ τοσοῦτον ἤλθομεν βάθος κακῶν· αἱ μὲν γὰρ ἄλλαι διὰ τὸ κάλλος εὐτυχεῖς γυναῖκες, ἡμᾶς δ’ αὐτὸ τοῦτ’ ἀπώλεσεν.
Ἑλένη, τὸν ἐλθόνθ’, ὅστις ἐστὶν ὁ ξένος, μὴ πάντ’ ἀληθῆ δοξάσηις εἰρηκέναι.
καὶ μὴν σαφῶς γ’ ἔλεξ’ ὀλωλέναι πόσιν.
πόλλ’ ἂν λέγοιτο καὶ διὰ ψευδῶν σαφῆ.
καὶ τἄμπαλίν γε τῶνδ’ ἀληθείας ἔπι.
ἐς ξυμφορὰν γὰρ ἀντὶ τἀγαθοῦ φέρηι.
φόβος γὰρ ἐς τὸ δεῖμα περιβαλών μ’ ἄγει.
πῶς δ’ εὐμενείας τοισίδ’ ἐν δόμοις ἔχεις; πάντες φίλοι μοι πλὴν ὁ θηρεύων γάμους.
οἶσθ’ οὖν ὃ δρᾶσον· μνήματος λιποῦσ’ ἕδραν ...
ἐς ποῖον ἕρπεις μῦθον ἢ παραίνεσιν; ἐλθοῦσ’ ἐς οἴκους, ἣ τὰ πάντ’ ἐπίσταται τῆς ποντίας Νηρῆιδος ἐκγόνου κόρης πυθοῦ πόσιν σὸν Θεονόης, εἴτ’ ἔστ’ ἔτι εἴτ’ ἐκλέλοιπε φέγγος· ἐκμαθοῦσα δ’ εὖ πρὸς τὰς τύχας τὸ χάρμα τοὺς γόους τ’ ἔχε.
πρὶν δ’ οὐδὲν ὀρθῶς εἰδέναι, τί σοι πλέον λυπουμένηι γένοιτ’ ἄν; ἀλλ’ ἐμοὶ πιθοῦ.
[τάφον λιποῦσα τόνδε σύμμειξον κόρηι, ὅθενπερ εἴσηι πάντα· τἀληθῆ φράσαι ἔχουσ’ ἐν οἴκοις τοῖσδε, τί βλέπεις πρόσω;] θέλω δὲ κἀγώ σοι συνεισελθεῖν δόμους καὶ συμπυθέσθαι παρθένου θεσπίσματα· γυναῖκα γὰρ δὴ συμπονεῖν γυναικὶ χρή.
φίλαι, λόγους ἐδεξάμαν· βᾶτε βᾶτε δ’ ἐς δόμους, ἀγῶνας ἐντὸς οἴκων ὡς πύθησθε τοὺς ἐμούς.
θέλουσαν οὔ με δὶς καλεῖς.
ἰὼ μέλεος ἁμέρα.
τίν’ ἄρα τάλαινα τίνα λόγον δακρυόεντ’ ἀκούσομαι; μὴ πρόμαντις ἀλγέων προλάμβαν’, ὦ φίλα, γόους.
τί μοι πόσις μέλεος ἔτλα; πότερα δέρκεται φάος τέ- θριππά θ’ ἁλίου κέλευθά τ’ ἀστέρων ἢ ’ν νέκυσι κατὰ χθονὸς τὰν χρόνιον ἔχει τύχαν; ἐς τὸ φέρτερον τίθει τὸ μέλλον ὅτι γενήσεται.
σὲ γὰρ ἐκάλεσα, σὲ δὲ κατόμοσα τὸν ὑδρόεντι δόνακι χλωρὸν Εὐρώταν, θανόντος εἰ βάξις ἔτυμος ἀνδρὸς †ἅδε μοι τί τάδ’ ἀσύνετα†, φόνιον αἰώρημα διὰ δέρας ὀρέξομαι, ἢ ξιφοκτόνον διωγμὸν αἱμορρύτου σφαγᾶς αὐτοσίδαρον ἔσω πελάσω διὰ σαρκὸς ἅμιλλαν, θῦμα τριζύγοις θεαῖσι τῶι τε σήραγγας Ἴ- δας ἐνίζοντι Πριαμί- δαι ποτ’ ἀμφὶ βουστάθμους.
ἄλλοσ’ ἀποτροπὰ κακῶν γένοιτο, τὸ δὲ σὸν εὐτυχές.
ἰὼ τάλαινα Τροία, δι’ ἔργ’ ἄνεργ’ ὄλλυσαι μέλεά τ’ ἔτλας.
τὰ δ’ ἐμὰ δῶρα Κύπριδος ἔτεκε πολὺ μὲν αἷμα, πολὺ δὲ δάκρυον †ἄχεά τ’ ἄχεσι δάκρυα δάκρυσιν ἔλαβε πάθεα†, ματέρες τε παῖδας ὄλεσαν, ἀπὸ δὲ παρθένοι κόμας ἔ- θεντο σύγγονοι νεκρῶν Σκαμάνδριον ἀμφὶ Φρύγιον οἶδμα.
βοὰν βοὰν δ’ Ἑλλὰς <αἶ’> ἐκελάδησεν ἀνοτότυξεν, ἐπὶ δὲ κρατὶ χέρας ἔθηκεν, ὄνυχι δ’ ἁπαλόχροα γένυν ἔδευσεν φοινίαισι πλαγαῖς.
ὦ μάκαρ Ἀρκαδίαι ποτὲ παρθένε Καλλιστοῖ, Διὸς ἃ λεχέων ἀπέ- βας τετραβάμοσι γυίοις, ὡς πολὺ κηρὸς ἐμᾶς ἔλαχες πλέον, ἁ μορφᾶι θηρῶν λαχνογυίων †ὄμματι λάβρωι σχῆμα λεαίνης† ἐξαλλάξασ’ ἄχθεα λύπας· ἅν τέ ποτ’ Ἄρτεμις ἐξεχορεύσατο χρυσοκέρατ’ ἔλαφον Μέροπος Τιτανίδα κούραν καλλοσύνας ἕνεκεν· τὸ δ’ ἐμὸν δέμας ὤλεσεν ὤλεσε πέργαμα Δαρδανίας ὀλομένους τ’ Ἀχαιούς.
ὦ τὰς τεθρίππους Οἰνομάωι Πῖσαν κάτα Πέλοψ ἁμίλλας ἐξαμιλληθείς ποτε, εἴθ’ ὤφελες †τόθ’ [ἡνίκ’ ἔρανον εἰς θεοὺς πεισθεὶς ἐποίεις] ἐν θεοῖς† λιπεῖν βίον, πρὶν τὸν ἐμὸν Ἀτρέα πατέρα γεννῆσαί ποτε, ὃς ἐξέφυσεν Ἀερόπης λέκτρων ἄπο Ἀγαμέμνον’ ἐμέ τε Μενέλεων, κλεινὸν ζυγόν.
πλεῖστον γὰρ οἶμαι—καὶ τόδ’ οὐ κόμπωι λέγω— στράτευμα κώπηι διορίσαι Τροίαν ἔπι, τύραννος οὐδὲ πρὸς βίαν στρατηλατῶν, ἑκοῦσι δ’ ἄρξας Ἑλλάδος νεανίαις.
καὶ τοὺς μὲν οὐκέτ’ ὄντας ἀριθμῆσαι πάρα, τοὺς δ’ ἐκ θαλάσσης ἀσμένους πεφευγότας, νεκρῶν φέροντας ὀνόματ’ εἰς οἴκους πάλιν.
ἐγὼ δ’ ἐπ’ οἶδμα πόντιον γλαυκῆς ἁλὸς τλήμων ἀλῶμαι χρόνον ὅσονπερ Ἰλίου πύργους ἔπερσα, κἀς πάτραν χρήιζων μολεῖν οὐκ ἀξιοῦμαι τοῦδε πρὸς θεῶν τυχεῖν.
Λιβύης δ’ ἐρήμους ἀξένους τ’ ἐπιδρομὰς πέπλευκα πάσας· χὤταν ἐγγὺς ὦ πάτρας, πάλιν μ’ ἀπωθεῖ πνεῦμα κοὔποτ’ οὔριον ἐσῆλθε λαῖφος ὥστε μ’ ἐς πάτραν μολεῖν.
καὶ νῦν τάλας ναυαγὸς ἀπολέσας φίλους ἐξέπεσον ἐς γῆν τήνδε· ναῦς δὲ πρὸς πέτραις πολλοὺς ἀριθμοὺς ἄγνυται ναυαγίων.
τρόπις δ’ ἐλείφθη ποικίλων ἁρμοσμάτων, ἐφ’ ἧς ἐσώθην μόλις ἀνελπίστωι τύχηι Ἑλένη τε, Τροίας ἣν ἀποσπάσας ἔχω.
ὄνομα δὲ χώρας ἥτις ἥδε καὶ λεὼ οὐκ οἶδ’· ὄχλον γὰρ ἐσπεσεῖν ἠισχυνόμην, [ὥσθ’ ἱστορῆσαι τὰς ἐμὰς δυσχλαινίας] κρύπτων ὑπ’ αἰδοῦς τὰς τύχας. ὅταν δ’ ἀνὴρ πράξηι κακῶς ὑψηλός, εἰς ἀηθίαν πίπτει κακίω τοῦ πάλαι δυσδαίμονος.
χρεία δὲ τείρει μ’· οὔτε γὰρ σῖτος πάρα οὔτ’ ἀμφὶ χρῶτ’ ἐσθῆτες· αὐτὰ δ’ εἰκάσαι πάρεστι ναὸς ἐκβόλοις ἁμπίσχομαι.
πέπλους δὲ τοὺς πρὶν λαμπρά τ’ ἀμφιβλήματα χλιδάς τε πόντος ἥρπασ’· ἐν δ’ ἄντρου μυχοῖς κρύψας γυναῖκα τὴν κακῶν πάντων ἐμοὶ ἄρξασαν ἥκω, τούς γε περιλελειμμένους φίλων φυλάσσειν τἄμ’ ἀναγκάσας λέχη.
μόνος δὲ νοστῶ, τοῖς ἐκεῖ ζητῶν φίλοις τὰ πρόσφορ’ ἤν πως ἐξερευνήσας λάβω.
ἰδὼν δὲ δῶμα περιφερὲς θριγκοῖς τόδε πύλας τε σεμνὰς ἀνδρὸς ὀλβίου τινὸς προσῆλθον· ἐλπὶς δ’ ἔκ γε πλουσίων δόμων λαβεῖν τι ναύταις· ἐκ δὲ μὴ ’χόντων βίον οὐδ’ εἰ θέλοιεν ὠφελεῖν ἔχοιμεν ἄν.
ὠή· τίς ἂν πυλωρὸς ἐκ δόμων μόλοι, ὅστις διαγγείλειε τἄμ’ ἔσω κακά; τίς πρὸς πύλαισιν; οὐκ ἀπαλλάξηι δόμων καὶ μὴ πρὸς αὐλείοισιν ἑστηκὼς πύλαις ὄχλον παρέξεις δεσπόταις; ἢ κατθανῆι Ἕλλην πεφυκώς, οἷσιν οὐκ ἐπιστροφαί.
ὦ γραῖα, †ταῦτα ταῦτ’ ἔπη καλῶς λέγεις† ἔξεστι, πείσομαι γάρ· ἀλλ’ ἄνες χόλου.
ἄπελθ’· ἐμοὶ γὰρ τοῦτο πρόσκειται, ξένε, μηδένα πελάζειν τοισίδ’ Ἑλλήνων δόμοις.
ἆ, μὴ πρόσειε χεῖρα μηδ’ ὤθει βίαι.
πείθηι γὰρ οὐδὲν ὧν λέγω, σὺ δ’ αἴτιος.
ἄγγειλον εἴσω δεσπόταισι τοῖσι σοῖς ...
πικρῶς †ἂν οἶμαί γ’ ἀγγελεῖν† τοὺς σοὺς λόγους.
ναυαγὸς ἥκω ξένος, ἀσύλητον γένος.
οἶκον πρὸς ἄλλον νύν τιν’ ἀντὶ τοῦδ’ ἴθι.
οὔκ, ἀλλ’ ἔσω πάρειμι· καὶ σύ μοι πιθοῦ.
ὀχληρὸς ἴσθ’ ὤν· καὶ τάχ’ ὠσθήσηι βίαι.
αἰαῖ· τὰ κλεινὰ ποῦ ’στί μοι στρατεύματα; οὐκοῦν ἐκεῖ που σεμνὸς ἦσθ’, οὐκ ἐνθάδε.
ὦ δαῖμον, ὡς ἀνάξι’ ἠτιμώμεθα.
τί βλέφαρα τέγγεις δάκρυσι; πρὸς τίν’ οἰκτρὸς εἶ; πρὸς τὰς πάροιθε συμφορὰς εὐδαίμονας.
οὔκουν ἀπελθὼν δάκρυα σοῖς δώσεις φίλοις; τίς δ’ ἥδε χώρα; τοῦ δὲ βασίλειοι δόμοι; Πρωτέως τάδ’ ἐστὶ δώματ’, Αἴγυπτος δὲ γῆ.
Αἴγυπτος; ὦ δύστηνος, οἷ πέπλευκ’ ἄρα.
τί δὴ τὸ Νείλου μεμπτόν ἐστί σοι γάνος; οὐ τοῦτ’ ἐμέμφθην· τὰς ἐμὰς στένω τύχας.
πολλοὶ κακῶς πράσσουσιν, οὐ σὺ δὴ μόνος.
ἔστ’ οὖν ἐν οἴκοις ὅντιν’ ὀνομάζεις ἄναξ; τόδ’ ἐστὶν αὐτοῦ μνῆμα, παῖς δ’ ἄρχει χθονός.
ποῦ δῆτ’ ἂν εἴη; πότερον ἐκτὸς ἢ ’ν δόμοις; οὐκ ἔνδον· Ἕλλησιν δὲ πολεμιώτατος.
τίν’ αἰτίαν σχὼν ἧς ἐπηυρόμην ἐγώ; Ἑλένη κατ’ οἴκους ἐστὶ τούσδ’ ἡ τοῦ Διός.
πῶς φήις; τίν’ εἶπας μῦθον; αὖθίς μοι φράσον.
ἡ Τυνδαρὶς παῖς, ἣ κατὰ Σπάρτην ποτ’ ἦν.
πόθεν μολοῦσα; τίνα τὸ πρᾶγμ’ ἔχει λόγον; Λακεδαίμονος γῆς δεῦρο νοστήσασ’ ἄπο.
πότ’; οὔ τί που λελήισμεθ’ ἐξ ἄντρων λέχος; πρὶν τοὺς Ἀχαιούς, ὦ ξέν’, ἐς Τροίαν μολεῖν.
ἀλλ’ ἕρπ’ ἀπ’ οἴκων· ἔστι γάρ τις ἐν δόμοις τύχη, τύραννος ἧι ταράσσεται δόμος.
καιρὸν γὰρ οὐδέν’ ἦλθες· ἢν δὲ δεσπότης λάβηι σε, θάνατος ξένιά σοι γενήσεται.
εὔνους γάρ εἰμ’ Ἕλλησιν, οὐχ ὅσον πικροὺς λόγους ἔδωκα δεσπότην φοβουμένη.
τί φῶ; τί λέξω; συμφορὰς γὰρ ἀθλίας ἐκ τῶν πάροιθε τὰς παρεστώσας κλύω, εἰ τὴν μὲν αἱρεθεῖσαν ἐκ Τροίας ἄγων ἥκω δάμαρτα καὶ κατ’ ἄντρα σώιζεται, ὄνομα δὲ ταὐτὸν τῆς ἐμῆς ἔχουσά τις δάμαρτος ἄλλη τοισίδ’ ἐνναίει δόμοις.
Διὸς δ’ ἔλεξε παῖδά νιν πεφυκέναι· ἀλλ’ ἦ τις ἔστι Ζηνὸς ὄνομ’ ἔχων ἀνὴρ Νείλου παρ’ ὄχθας; εἶς γὰρ ὅ γε κατ’ οὐρανόν.
Σπάρτη δὲ ποῦ γῆς ἐστι πλὴν ἵνα ῥοαὶ τοῦ καλλιδόνακός εἰσιν Εὐρώτα μόνον; διπλοῦν δὲ Τυνδάρειον ὄνομα κλήιζεται, Λακεδαίμονος δὲ γαῖά τις ξυνώνυμος Τροίας τ’; ἐγὼ μὲν οὐκ ἔχω τί χρὴ λέγειν.
πολλοὶ γάρ, ὡς εἴξασιν, ἐν πολλῆι χθονὶ ὀνόματα ταὔτ’ ἔχουσι καὶ πόλις πόλει γυνὴ γυναικί τ’· οὐδὲν οὖν θαυμαστέον.
οὐδ’ αὖ τὸ δεινὸν προσπόλου φευξούμεθα· ἀνὴρ γὰρ οὐδεὶς ὧδε βάρβαρος φρένας ὃς ὄνομ’ ἀκούσας τοὐμὸν οὐ δώσει βοράν.
[κλεινὸν τὸ Τροίας πῦρ ἐγώ θ’ ὃς ἧψά νιν, Μενέλαος, οὐκ ἄγνωστος ἐν πάσηι χθονί.
δόμων ἄνακτα προσμενῶ· δισσὰς δέ μοι ἔχει φυλάξεις· ἢν μὲν ὠμόφρων τις ἦι, κρύψας ἐμαυτὸν εἶμι πρὸς ναυάγια· ἢν δ’ ἐνδιδῶι τι μαλθακόν, τὰ πρόσφορα τῆς νῦν παρούσης συμφορᾶς αἰτήσομαι.] κακῶν τόδ’ ἡμῖν ἔσχατον τοῖς ἀθλίοις, ἄλλους τυράννους αὐτὸν ὄντα βασιλέα βίον προσαιτεῖν· ἀλλ’ ἀναγκαίως ἔχει.
λόγος γάρ ἐστιν οὐκ ἐμός, σοφῶν δέ του, δεινῆς ἀνάγκης οὐδὲν ἰσχύειν πλέον.
ἤκουσα τᾶς θεσπιωιδοῦ κόρας ἃ χρήιζουσ’ ἐπλάθην τυράννοις δόμοισιν, ὡς Μενέλαος οὔ- πω μελαμφαὲς οἴχεται δι’ ἔρεβος χθονὶ κρυφθείς, ἀλλ’ ἔτι κατ’ οἶδμ’ ἅλιον τρυχόμενος οὔπω λιμένων ψαύσειεν πατρίας γᾶς, ἀλατείαι βιότου ταλαίφρων, ἄφιλος φίλων, παντοδαπᾶς ἐπὶ γᾶς πέδον χριμπτόμενος εἰναλίωι κώπαι Τρωιάδος ἐκ γᾶς.
ἥδ’ αὖ τάφου τοῦδ’ εἰς ἕδρας ἐγὼ πάλιν στείχω, μαθοῦσα Θεονόης φίλους λόγους.
[ἣ πάντ’ ἀληθῶς οἶδε· φησὶ δ’ ἐν φάει πόσιν τὸν ἁμὸν ζῶντα φέγγος εἰσορᾶν, πορθμοὺς δ’ ἀλᾶσθαι μυρίους πεπλωκότα ἐκεῖσε κἀκεῖσ’ οὐδ’ ἀγύμναστον πλάνοις, ἥξειν <δ’> ὅταν δὴ πημάτων λάβηι τέλος.
ἓν δ’ οὐκ ἔλεξεν, εἰ μολὼν σωθήσεται.
ἐγὼ δ’ ἀπέστην τοῦτ’ ἐρωτῆσαι σαφῶς, ἡσθεῖσ’ ἐπεί νιν εἶπέ μοι σεσωμένον.
ἐγγὺς δέ νίν που τῆσδ’ ἔφασκ’ εἶναι χθονός, ναυαγὸν ἐκπεσόντα σὺν παύροις φίλοις.
ὤμοι, πόθ’ ἥξεις; ὡς ποθεινὸς ἂν μόλοις.] ἔα, τίς οὗτος; οὔ τί που κρυπτεύομαι Πρωτέως ἀσέπτου παιδὸς ἐκ βουλευμάτων; οὐχ ὡς δρομαία πῶλος ἢ βάκχη θεοῦ τάφωι ξυνάψω κῶλον; ἄγριος δέ τις μορφὴν ὅδ’ ἐστὶν ὅς με θηρᾶται λαβεῖν.
σὲ τὴν ὄρεγμα δεινὸν ἡμιλλημένην τύμβου ’πὶ κρηπῖδ’ ἐμπύρους τ’ ὀρθοστάτας, μεῖνον· τί φεύγεις; ὡς δέμας δείξασα σὸν ἔκπληξιν ἡμῖν ἀφασίαν τε προστίθης.
ἀδικούμεθ’, ὦ γυναῖκες· εἰργόμεσθα γὰρ τάφου πρὸς ἀνδρὸς τοῦδε, καί μ’ ἑλὼν θέλει δοῦναι τυράννοις ὧν ἐφεύγομεν γάμους.
οὐ κλῶπές ἐσμεν οὐδ’ ὑπηρέται κακῶν.
καὶ μὴν στολήν γ’ ἄμορφον ἀμφὶ σῶμ’ ἔχεις.
στῆσον, φόβον μεθεῖσα, λαιψηρὸν πόδα.
ἵστημ’, ἐπεί γε τοῦδ’ ἐφάπτομαι τάφου.
τίς εἶ; τίν’ ὄψιν σήν, γύναι, προσδέρκομαι; σὺ δ’ εἶ τίς; αὑτὸς γὰρ σὲ κἄμ’ ἔχει λόγος.
οὐπώποτ’ εἶδον προσφερέστερον δέμας.
ὦ θεοί· θεὸς γὰρ καὶ τὸ γιγνώσκειν φίλους.
< Ἑλληνὶς εἶ τις ἢ ’πιχωρία γυνή;> Ἑλληνίς· ἀλλὰ καὶ τὸ σὸν θέλω μαθεῖν.
Ἑλένηι σ’ ὁμοίαν δὴ μάλιστ’ εἶδον, γύναι.
ἐγὼ δὲ Μενέλεώι γε σ’· οὐδ’ ἔχω τί φῶ.
ἔγνως ἄρ’ ὀρθῶς ἄνδρα δυστυχέστατον.
ὦ χρόνιος ἐλθὼν σῆς δάμαρτος ἐς χέρας.
ποίας δάμαρτος; μὴ θίγηις ἐμῶν πέπλων.
ἥν σοι δίδωσι Τυνδάρεως, ἐμὸς πατήρ.
ὦ φωσφόρ’ Ἑκάτη, πέμπε φάσματ’ εὐμενῆ.
οὐ νυκτίφαντον πρόπολον Ἐνοδίας μ’ ὁρᾶις.
οὐ μὴν γυναικῶν γ’ εἷς δυοῖν ἔφυν πόσις.
ποίων δὲ λέκτρων δεσπότης ἄλλων ἔφυς; ἣν ἄντρα κεύθει κἀκ Φρυγῶν κομίζομαι.
οὐκ ἔστιν ἄλλη σή τις ἀντ’ ἐμοῦ γυνή.
οὔ που φρονῶ μὲν εὖ, τὸ δ’ ὄμμα μου νοσεῖ; οὐ γάρ με λεύσσων σὴν δάμαρθ’ ὁρᾶν δοκεῖς; τὸ σῶμ’ ὅμοιον, τὸ δὲ σαφές γ’ ἀποστατεῖ.
σκέψαι· τί σοι δεῖ πίστεως σαφεστέρας; ἔοικας· οὔτοι τοῦτό γ’ ἐξαρνήσομαι.
τίς οὖν διδάξει σ’ ἄλλος ἢ τὰ σ’ ὄμματα; ἐκεῖ νοσοῦμεν, ὅτι δάμαρτ’ ἄλλην ἔχω.
οὐκ ἦλθον ἐς γῆν Τρωιάδ’, ἀλλ’ εἴδωλον ἦν.
καὶ τίς βλέποντα σώματ’ ἐξεργάζεται; αἰθήρ, ὅθεν σὺ θεοπόνητ’ ἔχεις λέχη.
τίνος πλάσαντος θεῶν; ἄελπτα γὰρ λέγεις.
Ἥρας, διάλλαγμ’, ὡς Πάρις με μὴ λάβοι.
πῶς οὖν; ἅμ’ ἐνθάδ’ ἦσθ’ <ἄρ’> ἐν Τροίαι θ’ ἅμα; τοὔνομα γένοιτ’ ἂν πολλαχοῦ, τὸ σῶμα δ’ οὔ.
μέθες με· λύπης ἅλις ἔχων ἐλήλυθα.
λείψεις γὰρ ἡμᾶς, τὰ δὲ κέν’ ἐξάξεις λέχη; καὶ χαῖρέ γ’, Ἑλένηι προσφερὴς ὁθούνεκ’ εἶ.
ἀπωλόμην· λαβοῦσά σ’ οὐχ ἕξω πόσιν.
τοὐκεῖ με μέγεθος τῶν κακῶν πείθει, σὺ δ’ οὔ.
οἲ ’γώ· τίς ἡμῶν ἐγένετ’ ἀθλιωτέρα; οἱ φίλτατοι λείπουσί μ’ οὐδ’ ἀφίξομαι Ἕλληνας οὐδὲ πατρίδα τὴν ἐμήν ποτε.
Μενέλαε, μαστεύων σε κιγχάνω μόλις, πᾶσαν πλανηθεὶς τήνδε βάρβαρον χθόνα, πεμφθεὶς ἑταίρων τῶν λελειμμένων ὕπο.
τί δ’ ἔστιν; οὔ που βαρβάρων συλᾶσθ’ ὕπο; θαυμάστ’, ἔλασσον τοὔνομ’ ἢ τὸ πρᾶγμ’ ἔχον.
λέγ’· ὡς φέρεις τι τῆιδε τῆι σπουδῆι νέον.
λέγω πόνους σε μυρίους τλῆναι μάτην.
παλαιὰ θρηνεῖς πήματ’· ἀγγέλλεις δὲ τί; βέβηκεν ἄλοχος σὴ πρὸς αἰθέρος πτυχὰς ἀρθεῖσ’ ἄφαντος· οὐρανῶι δὲ κρύπτεται λιποῦσα σεμνὸν ἄντρον οὗ σφ’ ἐσώιζομεν, τοσόνδε λέξασ’· Ὦ ταλαίπωροι Φρύγες πάντες τ’ Ἀχαιοί, δι’ ἔμ’ ἐπὶ Σκαμανδρίοις ἀκταῖσιν Ἥρας μηχαναῖς ἐθνήισκετε, δοκοῦντες Ἑλένην οὐκ ἔχοντ’ ἔχειν Πάριν.
ἐγὼ δ’, ἐπειδὴ χρόνον ἔμειν’ ὅσον μ’ ἐχρῆν, τὸ μόρσιμον σώσασα πατέρ’ ἐς οὐρανὸν ἄπειμι· φήμας δ’ ἡ τάλαινα Τυνδαρὶς ἄλλως κακὰς ἤκουσεν οὐδὲν αἰτία.
ὦ χαῖρε, Λήδας θύγατερ· ἐνθάδ’ ἦσθ’ ἄρα.
ἐγὼ δέ σ’ ἄστρων ὡς βεβηκυῖαν μυχοὺς ἤγγελλον εἰδὼς οὐδὲν ὡς ὑπόπτερον δέμας φοροίης. οὐκ ἐῶ σε κερτομεῖν ἡμᾶς τόδ’ αὖθις, ὡς ἅδην ἐν Ἰλίωι πόνους παρεῖχες σῶι πόσει καὶ συμμάχοις.
τοῦτ’ ἔστ’ ἐκεῖνο· ξυμβεβᾶσί μοι λόγοι οἱ τῆσδ’ ἀληθεῖς. ὦ ποθεινὸς ἡμέρα, ἥ σ’ εἰς ἐμὰς ἔδωκεν ὠλένας λαβεῖν.
ὦ φίλτατ’ ἀνδρῶν Μενέλεως, ὁ μὲν χρόνος παλαιός, ἡ δὲ τέρψις ἀρτίως πάρα.
ἔλαβον ἀσμένα πόσιν ἐμόν, φίλαι, περί τ’ ἐπέτασα χέρα φίλιον ἐν μακρᾶι φλογὶ φαεσφόρωι.
κἀγὼ σέ· πολλοὺς δ’ ἐν μέσωι λόγους ἔχων οὐκ οἶδ’ ὁποίου πρῶτον ἄρξωμαι τὰ νῦν.
γέγηθα, κρατὶ δ’ ὀρθίους ἐθείρας ἀνεπτέρωσα καὶ δάκρυ σταλάσσω, περὶ δὲ γυῖα χέρας ἔβαλον ἡδονάν, ὦ πόσις, ὡς λάβω.
ὦ φιλτάτα πρόσοψις, οὐκ ἐμέμφθην· †ἔχω τὰ τοῦ Διὸς λέκτρα Λήδας τε.† ἃν ὑπὸ λαμπάδων κόροι λεύκιπποι ξυνομαίμονες ὤλβισαν ὤλβισαν ...
τὸ πρόσθεν, ἐκ δόμων δὲ νοσφίσας σ’ ἐμοῦ πρὸς ἄλλαν ἐλαύνει θεὸς συμφορὰν τᾶσδε κρείσσω.
τὸ κακὸν δ’ ἀγαθὸν σέ τε κἀμὲ συνάγαγεν, ὦ πόσι, χρόνιον, ἀλλ’ ὅμως· ὀναίμαν τύχας.
ὄναιο δῆτα· ταὐτὰ δὲ ξυνεύχομαι· δυοῖν γὰρ ὄντοιν οὐχ ὁ μὲν τλήμων, ὁ δ’ οὔ.
φίλαι φίλαι, τὰ πάρος οὐκέτι στένομεν οὐδ’ ἀλγῶ.
πόσιν ἔχομεν ἔχομεν ἐμὸν <ἐμὸν> ὃν ἔμενον ἔμενον ἐκ Τροίας πολυετῆ μολεῖν.
ἔχεις, ἔχω τε σ’· ἡλίους δὲ μυρίους μόλις διελθὼν ἠισθόμην τὰ τῆς θεοῦ.
ἐμὰ δὲ χαρμονᾶι δάκρυα πλέον ἔχει χάριτος ἢ λύπας.
τί φῶ; τίς ἂν τάδ’ ἤλπισεν βροτῶν ποτε; ἀδόκητον ἔχω σε πρὸς στέρνοις.
κἀγὼ σέ, τὴν δοκοῦσαν Ἰδαίαν πόλιν μολεῖν Ἰλίου τε μελέους πύργους.
πρὸς θεῶν, δόμων πῶς τῶν ἐμῶν ἀπεστάλης; ἒ ἔ· πικρὰς ἐς ἀρχὰς βαίνεις· ἒ ἔ· πικρὰν δ’ ἐρευνᾶις φάτιν.
λέγ’, ὡς ἀκουστά· πάντα δῶρα δαιμόνων.
ἀπέπτυσα μὲν λόγον οἶον οἷον ἐσοισόμεθα.
ὅμως δὲ λέξον· ἡδύ τοι μόχθων κλύειν.
οὐκ ἐπὶ βαρβάρου λέκτρα νεανία πετομένας κώπας, πετομένου δ’ ἔρω- τος ἀδίκων γάμων ...
τίς <—> σε δαίμων ἢ πότμος συλᾶι πάτρας; ὁ Διὸς ὁ Διὸς ὦ πόσι με παῖς <Μαίας τ’> ἐπέλασεν Νείλωι.
θαυμαστά· τοῦ πέμψαντος; ὦ δεινοὶ λόγοι.
κατεδάκρυσα καὶ βλέφαρον ὑγραίνω δάκρυσιν· ἁ Διός μ’ ἄλοχος ὤλεσεν.
Ἥρα; τί νῶιν χρήιζουσα προσθεῖναι κακόν; ὤμοι ἐγὼ κείνων λουτρῶν καὶ κρηνᾶν, ἵνα θεαὶ μορφὰν ἐφαίδρυναν, εὖτ’ ἔμολον ἐς κρίσιν.
†τὰ δ’ εἰς κρίσιν σοι τῶνδ’ ἔθηχ’ Ἥρα κακῶν;† Πάριν ὡς ἀφέλοιτο ... πῶς; αὔδα.
Κύπρις ὧι μ’ ἐπένευσεν ... ὦ τλᾶμον.
τλάμονα τλάμον’ ὧδ’ ἐπέλασ’ Αἰγύπτωι.
εἶτ’ ἀντέδωκ’ εἴδωλον, ὡς σέθεν κλύω.
τὰ δὲ <σὰ> κατὰ μέλαθρα πάθεα πάθεα, μᾶ- τερ, οἲ ’γώ. τί φήις; οὐκ ἔστι μάτηρ· ἀγχόνιον δὲ βρόχον δι’ ἐμὰν κατεδήσατο δύσγαμον αἰσχύναν.
ὤμοι· θυγατρὸς δ’ Ἑρμιόνης ἔστιν λόγος; ἄγαμος ἄτεκνος, ὦ πόσι, καταστένει γάμον ἄγαμον †αἰσχύνα†.
ὦ πᾶν κατ’ ἄκρας δῶμ’ ἐμὸν πέρσας Πάρις.
τάδε καὶ σὲ διώλεσε μυριάδας τε χαλκεόπλων Δαναῶν.
ἐμὲ δὲ πατρίδος ἀπο<πρὸ> κακόποτμον ἀραῖ- ον ἔβαλε θεὸς ἀπὸ πόλεος ἀπό τε σέθεν, ὅτε μέλαθρα λέχεά τ’ ἔλιπον οὐ λιποῦσ’ ἐπ’ αἰσχροῖς γάμοις.
εἰ καὶ τὰ λοιπὰ τῆς τύχης εὐδαίμονος τύχοιτε, πρὸς τὰ πρόσθεν ἀρκέσειεν ἄν.
Μενέλαε, κἀμοὶ πρόσδοτον τῆς ἡδονῆς, ἣν μανθάνω μὲν καὐτός, οὐ σαφῶς δ’ ἔχω.
ἀλλ’, ὦ γεραιέ, καὶ σὺ κοινώνει λόγων.
οὐχ ἥδε μόχθων τῶν ἐν Ἰλίωι βραβεύς; οὐχ ἥδε· πρὸς θεῶν δ’ ἦμεν ἠπατημένοι [νεφέλης ἄγαλμ’ ἔχοντες ἐν χεροῖν λυγρόν].
[τί φήις;] νεφέλης ἄρ’ ἄλλως εἴχομεν πόνους πέρι; Ἥρας τάδ’ ἔργα καὶ θεῶν τρισσῶν ἔρις.
τί δ’; ὡς ἀληθῶς ἐστιν ἥδε σὴ δάμαρ; αὕτη· λόγοις ἐμοῖσι πίστευσον τάδε.
ὦ θύγατερ, ὁ θεὸς ὡς ἔφυ τι ποικίλον καὶ δυστέκμαρτον, εὖ δέ πως πάντα στρέφει [ἐκεῖσε κἀκεῖσ’ ἀναφέρων· ὁ μὲν πονεῖ, ὁ δ’ οὐ πονήσας αὖθις ὄλλυται κακῶς, βέβαιον οὐδὲν τῆς ἀεὶ τύχης ἔχων.
σὺ γὰρ πόσις τε σὸς πόνων μετέσχετε, σὺ μὲν λόγοισιν, ὁ δὲ δορὸς προθυμίαι.
σπεύδων δ’ ὅτ’ ἔσπευδ’ οὐδὲν εἶχε· νῦν δ’ ἔχει αὐτόματα πράξας τἀγάθ’ εὐτυχέστατα].
οὐκ ἄρα γέροντα πατέρα καὶ Διοσκόρω ἤισχυνας οὐδ’ ἔδρασας οἷα κλήιζεται.
νῦν ἀνανεοῦμαι τὸν σὸν ὑμέναιον πάλιν καὶ λαμπάδων μεμνήμεθ’ ἃς τετραόροις ἵπποις τροχάζων παρέφερον· σὺ δ’ ἐν δίφροις σὺν τῶιδε νύμφη δῶμ’ ἔλειπες ὄλβιον.
κακὸς γὰρ ὅστις μὴ σέβει τὰ δεσποτῶν καὶ ξυγγέγηθε καὶ συνωδίνει κακοῖς.
[ἐγὼ μὲν εἴην, κεἰ πέφυχ’ ὅμως λάτρις, ἐν τοῖσι γενναίοισιν ἠριθμημένος δούλοισι, τοὔνομ’ οὐκ ἔχων ἐλεύθερον, τὸν νοῦν δέ· κρεῖσσον γὰρ τόδ’ ἢ δυοῖν κακοῖν ἕν’ ὄντα χρῆσθαι, τὰς φρένας τ’ ἔχειν κακὰς ἄλλων τ’ ἀκούειν δοῦλον ὄντα τῶν πέλας.] ἄγ’, ὦ γεραιέ, πολλὰ μὲν παρ’ ἀσπίδα μοχθήματ’ ἐξέπλησας ἐκπονῶν ἐμοί, καὶ νῦν μετασχὼν τῆς ἐμῆς εὐπραξίας ἄγγειλον ἐλθὼν τοῖς λελειμμένοις φίλοις τάδ’ ὡς ἔχονθ’ ηὕρηκας οὗ τ’ ἐσμὲν τύχης, μένειν τ’ ἐπ’ ἀκταῖς τούς τ’ ἐμοὺς καραδοκεῖν ἀγῶνας οἳ μένουσί μ’, ὡς ἐλπίζομεν, εἰ τήνδε πως δυναίμεθ’ ἐκκλέψαι χθονός, φρουρεῖν <θ’> ὅπως ἂν εἰς ἓν ἐλθόντες τύχης ἐκ βαρβάρων σωθῶμεν, ἢν δυνώμεθα.
ἔσται τάδ’, ὦναξ, ἀλλά τοι τὰ μάντεων ἐσεῖδον ὡς φαῦλ’ ἐστὶ καὶ ψευδῶν πλέα.
[οὐδ’ ἦν ἄρ’ ὑγιὲς οὐδὲν ἐμπύρου φλογὸς οὐδὲ πτερωτῶν φθέγματ’· εὔηθες δέ τοι τὸ καὶ δοκεῖν ὄρνιθας ὠφελεῖν βροτούς.] Κάλχας γὰρ οὐκ εἶπ’ οὐδ’ ἐσήμηνε στρατῶι νεφέλης ὑπερθνήισκοντας εἰσορῶν φίλους οὐδ’ Ἕλενος, ἀλλὰ πόλις ἀνηρπάσθη μάτην.
[εἴποις ἄν, οὕνεχ’ ὁ θεὸς οὐκ ἠβούλετο.
τί δῆτα μαντευόμεθα; τοῖς θεοῖσι χρὴ θύοντας αἰτεῖν ἀγαθά, μαντείας δ’ ἐᾶν· βίου γὰρ ἄλλως δέλεαρ ηὑρέθη τόδε, κοὐδεὶς ἐπλούτησ’ ἐμπύροισιν ἀργὸς ὤν· γνώμη δ’ ἀρίστη μάντις ἥ τ’ εὐβουλία.] ἐς ταὐτὸ κἀμοὶ δόξα μάντεων πέρι χωρεῖ γέροντι· τοὺς θεοὺς ἔχων τις ἂν φίλους ἀρίστην μαντικὴν ἔχοι δόμοις.
εἶἑν· τὰ μὲν δὴ δεῦρ’ ἀεὶ καλῶς ἔχει.
ὅπως δ’ ἐσώθης, ὦ τάλας, Τροίας ἄπο κέρδος μὲν οὐδὲν εἰδέναι, πόθος δέ τις [τὰ τῶν φίλων φίλοισιν αἰσθέσθαι κακά].
ἦ πόλλ’ ἀνήρου μ’ ἑνὶ λόγωι μιᾶι θ’ ὁδῶι.
τί σοι λέγοιμ’ ἂν τὰς ἐν Αἰγαίωι φθορὰς τὰ Ναυπλίου τ’ Εὐβοικὰ πυρπολήματα Κρήτης τε Λιβύης θ’ ἃς ἐπεστράφην πόλεις σκοπιάς τε Περσέως; οὐ γὰρ ἐμπλήσαιμί σ’ ἂν μύθοις, λέγων δ’ ἄν σοι κάκ’ ἀλγοίην ἔτι [πάσχων τ’ ἔκαμνον· δὶς δὲ λυπηθεῖμεν ἄν].
καὶ πλείον’ εἶπας ἤ σ’ ἀνηρόμην ἐγώ.
ἓν δ’ εἰπὲ τἄλλα παραλιπών· πόσον χρόνον πόντου ’πὶ νώτοις ἅλιον ἐφθείρου πλάνον; ἐν ναυσὶν ὢν πρὸς τοῖσιν ἐν Τροίαι δέκα ἔτεσι διῆλθον ἑπτὰ περιδρομὰς ἐτῶν.
φεῦ φεῦ· μακρόν γ’ ἔλεξας, ὦ τάλας, χρόνον· σωθεὶς δ’ ἐκεῖθεν ἐνθάδ’ ἦλθες ἐς σφαγάς.
πῶς φήις; τί λέξεις; ὥς μ’ ἀπώλεσας, γύναι.
[φεῦγ’ ὡς τάχιστα τῆσδ’ ἀπαλλαχθεὶς χθονός.] θανῆι πρὸς ἀνδρὸς οὗ τάδ’ ἐστὶ δώματα.
τί χρῆμα δράσας ἄξιον τῆς συμφορᾶς; ἥκεις ἄελπτος ἐμποδὼν ἐμοῖς γάμοις.
ἦ γὰρ γαμεῖν τις τἄμ’ ἐβουλήθη λέχη; ὕβριν γ’ ὑβρίζων ἐς ἐμέ, κἂν ἔτλην ἐγώ.
ἰδίαι σθένων τις ἢ τυραννεύων χθονός; ὃς γῆς ἀνάσσει τῆσδε Πρωτέως γόνος.
τόδ’ ἔστ’ ἐκεῖν’ αἴνιγμ’ ὃ προσπόλου κλύω.
ποίοις ἐπιστὰς βαρβάροις πυλώμασιν; τοῖσδ’, ἔνθεν ὥσπερ πτωχὸς ἐξηλαυνόμην.
οὔ που προσήιτεις βίοτον; ὦ τάλαιν’ ἐγώ.
τοὔργον μὲν ἦν τοῦτ’, ὄνομα δ’ οὐκ εἶχεν τόδε.
πάντ’ οἶσθ’ ἄρ’, ὡς ἔοικας, ἀμφ’ ἐμῶν γάμων.
οἶδ’· εἰ δὲ λέκτρα διέφυγες, τόδ’ οὐκ ἔχω.
ἄθικτον εὐνὴν ἴσθι σοι σεσωμένην.
τίς τοῦδε πειθώ; φίλα γάρ, εἰ σαφῆ λέγεις.
ὁρᾶις τάφου τοῦδ’ ἀθλίους ἕδρας ἐμάς; ὁρῶ, τάλαινα, στιβάδας· ὧν τί σοι μέτα; ἐνταῦθα λέκτρων ἱκετεύομεν φυγάς.
βωμοῦ σπανίζουσ’ ἢ νόμοισι βαρβάροις; ἐρρύεθ’ ἡμᾶς τοῦτ’ ἴσον ναοῖς θεῶν.
οὐδ’ ἄρα πρὸς οἴκους ναυστολεῖν <σ’> ἔξεστί μοι; ξίφος μένει σε μᾶλλον ἢ τοὐμὸν λέχος.
οὕτως ἂν εἴην ἀθλιώτατος βροτῶν.
μή νυν καταιδοῦ, φεῦγε δ’ ἐκ τῆσδε χθονός.
λιπὼν σέ; Τροίαν ἐξέπερσα σὴν χάριν.
κρεῖσσον γὰρ ἤ σε τἄμ’ ἀποκτεῖναι λέχη.
ἄνανδρά γ’ εἶπας Ἰλίου τ’ οὐκ ἄξια.
οὐκ ἂν κτάνοις τύραννον, ὃ σπεύδεις ἴσως.
οὕτω σιδήρωι τρωτὸν οὐκ ἔχει δέμας; εἴσηι· τὸ τολμᾶν δ’ ἀδύνατ’ ἀνδρὸς οὐ σοφοῦ.
σιγῆι παράσχω δῆτ’ ἐμὰς δῆσαι χέρας; ἐς ἄπορον ἥκεις· δεῖ δὲ μηχανῆς τινος.
δρῶντας γὰρ ἢ μὴ δρῶντας ἥδιον θανεῖν.
μί’ ἔστιν ἐλπὶς ἦι μόνηι σωθεῖμεν ἄν.
ὠνητὸς ἢ τολμητὸς ἢ λόγων ὕπο; εἰ μὴ τύραννός <σ’> ἐκπύθοιτ’ ἀφιγμένον.
οὐ γνώσεταί μ’ ὅς εἰμ’, ἐγὦιδ’· ἐρεῖ δὲ τίς; ἔστ’ ἔνδον αὐτῶι ξύμμαχος θεοῖς ἴση.
φήμη τις οἴκων ἐν μυχοῖς ἱδρυμένη; οὔκ, ἀλλ’ ἀδελφή· Θεονόην καλοῦσί νιν.
χρηστήριον μὲν τοὔνομ’· ὅτι δὲ δρᾶι φράσον.
πάντ’ οἶδ’, ἐρεῖ τε συγγόνωι παρόντα σε.
θνήισκοιμεν ἄν· λαθεῖν γὰρ οὐχ οἷόν τέ μοι.
ἴσως ἂν ἀναπείσαιμεν ἱκετεύοντέ νιν ...
τί χρῆμα δρᾶσαι; τίν’ ὑπάγεις μ’ ἐς ἐλπίδα; παρόντα γαίαι μὴ φράσαι σε συγγόνωι.
πείσαντε δ’ ἐκ γῆς διορίσαιμεν ἂν πόδα; κοινῆι γ’ ἐκείνηι ῥαιδίως, λάθραι δ’ ἂν οὔ.
σὸν ἔργον, ὡς γυναικὶ πρόσφορον γυνή.
ὡς οὐκ ἄχρωστα γόνατ’ ἐμῶν ἕξει χερῶν.
φέρ’, ἢν δὲ δὴ νῶιν μὴ ἀποδέξηται λόγους; θανῆι· γαμοῦμαι δ’ ἡ τάλαιν’ ἐγὼ βίαι.
προδότις ἂν εἴης· τὴν βίαν σκήψασ’ ἔχεις.
ἀλλ’ ἁγνὸν ὅρκον σὸν κάρα κατώμοσα ...
τί φήις; θανεῖσθαι; κοὔποτ’ ἀλλάξεις λέχη; ταὐτῶι ξίφει γε· κείσομαι δὲ σοῦ πέλας.
ἐπὶ τοῖσδε τοίνυν δεξιᾶς ἐμῆς θίγε.
ψαύω, θανόντος σοῦ τόδ’ ἐκλείψειν φάος.
κἀγὼ στερηθεὶς σοῦ τελευτήσειν βίον.
πῶς οὖν θανούμεθ’ ὥστε καὶ δόξαν λαβεῖν; τύμβου ’πὶ νώτοις σὲ κτανὼν ἐμὲ κτενῶ.
πρῶτον δ’ ἀγῶνα μέγαν ἀγωνιούμεθα λέκτρων ὑπὲρ σῶν· ὁ δὲ θέλων ἴτω πέλας.
τὸ Τρωϊκὸν γὰρ οὐ καταισχυνῶ κλέος οὐδ’ Ἑλλάδ’ ἐλθὼν λήψομαι πολὺν ψόγον, ὅστις Θέτιν μὲν ἐστέρησ’ Ἀχιλλέως, Τελαμωνίου δ’ Αἴαντος εἰσεῖδον σφαγὰς τὸν Νηλέως τ’ ἄπαιδα· διὰ δὲ τὴν ἐμὴν οὐκ ἀξιώσω κατθανεῖν δάμαρτ’ ἐγώ; μάλιστά γ’· εἰ γάρ εἰσιν οἱ θεοὶ σοφοί, εὔψυχον ἄνδρα πολεμίων θανόνθ’ ὕπο κούφηι καταμπίσχουσιν ἐν τύμβωι χθονί, κακοὺς δ’ ἐφ’ ἕρμα στερεὸν ἐκβάλλουσι γῆς.
ὦ θεοί, γενέσθω δή ποτ’ εὐτυχὲς γένος τὸ Ταντάλειον καὶ μεταστήτω κακῶν.
οἲ ’γὼ τάλαινα· τῆς τύχης γὰρ ὧδ’ ἔχω· Μενέλαε, διαπεπράγμεθ’· ἐκβαίνει δόμων ἡ θεσπιωιδὸς Θεονόη· κτυπεῖ δόμος κλήιθρων λυθέντων. φεῦγ’· ἀτὰρ τί φευκτέον; ἀποῦσα γάρ σε καὶ παροῦσ’ ἀφιγμένον δεῦρ’ οἶδεν. ὦ δύστηνος, ὡς ἀπωλόμην.
Τροίας δὲ σωθεὶς κἀπὸ βαρβάρου χθονὸς ἐς βάρβαρ’ ἐλθὼν φάσγαν’ αὖθις ἐμπεσῆι.
ἡγοῦ σύ μοι φέρουσα λαμπτήρων σέλας θείου τε σεμνὸν θεσμὸν αἰθέρος μυχούς, ὡς πνεῦμα καθαρὸν οὐρανοῦ δεξώμεθα· σὺ δ’ αὖ κέλευθον εἴ τις ἔβλαψεν ποδὶ στείβων ἀνοσίωι, δὸς καθαρσίωι φλογί, κροῦσόν τε πεύκην, ἵνα διεξέλθω, πάρος· νόμον δὲ τὸν ἐμὸν θεοῖσιν ἀποδοῦσαι πάλιν ἐφέστιον φλόγ’ ἐς δόμους κομίζετε.
Ἑλένη, τί τἀμά—πῶς ἔχει; —θεσπίσματα; ἥκει πόσις σὸς Μενέλεως ὅδ’ ἐμφανής, νεῶν στερηθεὶς τοῦ τε σοῦ μιμήματος.
ὦ τλῆμον, οἵους διαφυγὼν ἦλθες πόνους, οὐδ’ οἶσθα νόστον οἴκαδ’ εἴτ’ αὐτοῦ μενεῖς· ἔρις γὰρ ἐν θεοῖς σύλλογός τε σοῦ πέρι ἔσται πάρεδρος Ζηνὶ τῶιδ’ ἐν ἤματι.
Ἥρα μέν, ἥ σοι δυσμενὴς πάροιθεν ἦν, νῦν ἐστιν εὔνους κἀς πάτραν σῶσαι θέλει ξὺν τῆιδ’, ἵν’ Ἑλλὰς τοὺς Ἀλεξάνδρου γάμους δώρημα Κύπριδος ψευδονύμφευτον μάθηι· Κύπρις δὲ νόστον σὸν διαφθεῖραι θέλει, ὡς μὴ ’ξελεγχθῆι μηδὲ πριαμένη φανῆι τὸ κάλλος Ἑλένης οὕνεκ’ ἀνονήτοις γάμοις.
τέλος δ’ ἐφ’ ἡμῖν εἴθ’, ἃ βούλεται Κύπρις, λέξασ’ ἀδελφῶι <σ’> ἐνθάδ’ ὄντα διολέσω εἴτ’ αὖ μεθ’ Ἥρας στᾶσα σὸν σώσω βίον, κρύψασ’ ὅμαιμον, ὅς με προστάσσει τάδε εἰπεῖν, ὅταν γῆν τήνδε νοστήσας τύχηις.
[τίς εἶσ’ ἀδελφῶι τόνδε σημανῶν ἐμῶι παρόνθ’, ὅπως ἂν τοὐμὸν ἀσφαλῶς ἔχηι;] ὦ παρθέν’, ἱκέτις ἀμφὶ σὸν πίτνω γόνυ καὶ προσκαθίζω θᾶκον οὐκ εὐδαίμονα ὑπέρ τ’ ἐμαυτῆς τοῦδέ θ’, ὃν μόλις ποτὲ λαβοῦσ’ ἐπ’ ἀκμῆς εἰμι κατθανόντ’ ἰδεῖν· μή μοι κατείπηις σῶι κασιγνήτωι πόσιν τόνδ’ εἰς ἐμὰς ἥκοντα φίλτατον χέρας, σῶσον δέ, λίσσομαί σε· συγγόνωι δὲ σῶι τὴν εὐσέβειαν μὴ προδῶις τὴν σήν ποτε, χάριτας πονηρὰς κἀδίκους ὠνουμένη.
μισεῖ γὰρ ὁ θεὸς τὴν βίαν, τὰ κτητὰ δὲ κτᾶσθαι κελεύει πάντας οὐκ ἐς ἁρπαγάς.
[ἐατέος δ’ ὁ πλοῦτος †ἄδικός τις ὤν†· κοινὸς γάρ ἐστιν οὐρανὸς πᾶσιν βροτοῖς καὶ γαῖ’, ἐν ἧι χρὴ δώματ’ ἀναπληρουμένους τἀλλότρια μὴ σχεῖν μηδ’ ἀφαιρεῖσθαι βίαι.] ἡμᾶς δὲ καιρίως μέν, ἀθλίως δ’ ἐμοὶ Ἑρμῆς ἔδωκε πατρὶ σῶι σώιζειν πόσει τῶιδ’ ὃς πάρεστι κἀπολάζυσθαι θέλει.
[πῶς οὖν θανὼν ἂν ἀπολάβοι; κεῖνος δὲ πῶς τὰ ζῶντα τοῖς θανοῦσιν ἀποδοίη ποτ’ ἄν; ἤδη τὰ τοῦ θεοῦ καὶ τὰ τοῦ πατρὸς σκόπει·] πότερον ὁ δαίμων χὠ θανὼν τὰ τῶν πέλας βούλοιντ’ ἂν ἢ <οὐ> βούλοιντ’ ἂν ἀποδοῦναι πάλιν; δοκῶ μέν. οὔκουν χρή σε συγγόνωι πλέον νέμειν ματαίωι μᾶλλον ἢ χρηστῶι πατρί.
εἰ δ’ οὖσα μάντις καὶ τὰ θεῖ’ ἡγουμένη τὸ μὲν δίκαιον τοῦ πατρὸς διαφθερεῖς, τῶι δ’ οὐ δικαίωι συγγόνωι δώσεις χάριν, αἰσχρὸν τὰ μέν σε θεῖα πάντ’ ἐξειδέναι τά τ’ ὄντα καὶ μέλλοντα, τὰ δὲ δίκαια μή.
τὴν δ’ ἀθλίαν ἔμ’, οἷσιν ἔγκειμαι κακοῖς, ῥῦσαι, πάρεργον δοῦσα τοῦτο τῆς δίκης.
Ἑλένην γὰρ οὐδεὶς ὅστις οὐ στυγεῖ βροτῶν· ἣ κλήιζομαι καθ’ Ἑλλάδ’ ὡς προδοῦσ’ ἐμὸν πόσιν Φρυγῶν ὤικησα πολυχρύσους δόμους.
ἢν δ’ Ἑλλάδ’ ἔλθω κἀπιβῶ Σπάρτης <πάλιν>, κλυόντες εἰσιδόντες ὡς τέχναις θεῶν ὤλοντ’, ἐγὼ δὲ προδότις οὐκ ἄρ’ ἦ φίλων, πάλιν μ’ ἀνάξουσ’ ἐπὶ τὸ σῶφρον αὖθις αὖ, ἐδνώσομαί τε θυγατέρ’, ἣν οὐδεὶς γαμεῖ, τὴν δ’ ἐνθάδ’ ἐκλιποῦσ’ ἀλητείαν πικρὰν ὄντων ἐν οἴκοις χρημάτων ὀνήσομαι.
κεἰ μὲν θανὼν ὅδ’ ἐν πυρᾶι †κατεσφάγη†, πρόσω σφ’ ἀπόντα δακρύοις ἂν ἠγάπων· νῦν δ’ ὄντα καὶ σωθέντ’ ἀφαιρεθήσομαι; μὴ δῆτα, παρθέν’, ἀλλά σ’ ἱκετεύω τόδε· δὸς τὴν χάριν μοι τήνδε καὶ μιμοῦ τρόπους πατρὸς δικαίου· παισὶ γὰρ κλέος τόδε κάλλιστον, ὅστις ἐκ πατρὸς χρηστοῦ γεγὼς ἐς ταὐτὸν ἦλθε τοῖς τεκοῦσι τοὺς τρόπους.
οἰκτρὸν μὲν οἱ παρόντες ἐν μέσωι λόγοι, οἰκτρὰ δὲ καὶ σύ. τοὺς δὲ Μενέλεω ποθῶ λόγους ἀκοῦσαι τίνας ἐρεῖ ψυχῆς πέρι.
ἐγὼ σὸν οὔτ’ ἂν προσπεσεῖν τλαίην γόνυ οὔτ’ ἂν δακρῦσαι βλέφαρα· τὴν Τροίαν γὰρ ἂν δειλοὶ γενόμενοι πλεῖστον αἰσχύνοιμεν ἄν.
καίτοι λέγουσιν ὡς πρὸς ἀνδρὸς εὐγενοῦς ἐν ξυμφοραῖσι δάκρυ’ ἀπ’ ὀφθαλμῶν βαλεῖν.
ἀλλ’ οὐχὶ τοῦτο τὸ καλόν, εἰ καλὸν τόδε, αἱρήσομαι ’γὼ πρόσθε τῆς εὐψυχίας.
ἀλλ’, εἰ μὲν ἄνδρα σοι δοκεῖ σῶσαι ξένον ζητοῦντά γ’ ὀρθῶς ἀπολαβεῖν δάμαρτ’ ἐμήν, ἀπόδος τε καὶ πρὸς σῶσον· εἰ δὲ μὴ δοκεῖ, ἐγὼ μὲν οὐ νῦν πρῶτον ἀλλὰ πολλάκις ἄθλιος ἂν εἴην, σὺ δὲ γυνὴ κακὴ φανῆι.
ἃ δ’ ἄξι’ ἡμῶν καὶ δίκαι’ ἡγούμεθα καὶ σῆς μάλιστα καρδίας ἀνθάψεται, λέξω τάδ’ ἀμφὶ μνῆμα σοῦ πατρὸς πεσών· Ὦ γέρον, ὃς οἰκεῖς τόνδε λάινον τάφον, ἀπόδος, ἀπαιτῶ τὴν ἐμὴν δάμαρτά σε, ἣν Ζεὺς ἔπεμψε δεῦρό σοι σώιζειν ἐμοί.
οἶδ’ οὕνεχ’ ἡμῖν οὔποτ’ ἀποδώσεις θανών· ἀλλ’ ἥδε πατέρα νέρθεν ἀνακαλούμενον οὐκ ἀξιώσει τὸν πρὶν εὐκλεέστατον κακῶς ἀκοῦσαι· κυρία γάρ ἐστι νῦν.
ὦ νέρτερ’ Ἅιδη, καὶ σὲ σύμμαχον καλῶ, ὃς πόλλ’ ἐδέξω τῆσδ’ ἕκατι σώματα πεσόντα τὠμῶι φασγάνωι, μισθὸν δ’ ἔχεις· ἢ νῦν ἐκείνους ἀπόδος ἐμψύχους πάλιν ἢ τήνδ’ ἀνάγκασόν γ’ ἔτ’ εὐσεβοῦς πατρὸς κρείσσω φανεῖσαν †τἄμ’ ἀποδοῦναι† λέχη.
εἰ δ’ ἐμὲ γυναῖκα τὴν ἐμὴν συλήσετε, ἅ σοι παρέλιπεν ἥδε τῶν λόγων φράσω.
ὅρκοις κεκλήιμεθ’, ὡς μάθηις, ὦ παρθένε, πρῶτον μὲν ἐλθεῖν διὰ μάχης σῶι συγγόνωι, κἀκεῖνον ἢ ’μὲ δεῖ θανεῖν· ἁπλοῦς λόγος.
ἢν δ’ ἐς μὲν ἀλκὴν μὴ πόδ’ ἀντιθῆι ποδί, λιμῶι δὲ θηρᾶι τύμβον ἱκετεύοντε νώ, κτανεῖν δέδοκται τήνδε μοι κἄπειτ’ ἐμὸν πρὸς ἧπαρ ὦσαι δίστομον ξίφος τόδε τύμβου ’πὶ νώτοις τοῦδ’, ἵν’ αἵματος ῥοαὶ τάφου καταστάζωσι· κεισόμεσθα δὲ νεκρὼ δύ’ ἑξῆς τῶιδ’ ἐπὶ ξεστῶι τάφωι, ἀθάνατον ἄλγος σοί, ψόγον δὲ σῶι πατρί.
οὐ γὰρ γαμεῖ τήνδ’ οὔτε σύγγονος σέθεν οὔτ’ ἄλλος οὐδείς· ἀλλ’ ἐγώ σφ’ ἀπάξομαι εἰ μὴ πρὸς οἴκους δυνάμεθ’ ἀλλὰ πρὸς νεκρούς.
[τί ταῦτα; δακρύοις εἰς τὸ θῆλυ τρεπόμενος ἐλεινὸς ἦν ἂν μᾶλλον ἢ δραστήριος.
κτεῖν’, εἰ δοκεῖ σοι· δυσκλεᾶς γὰρ οὐ κτενεῖς· μᾶλλόν γε μέντοι τοῖς ἐμοῖς πείθου λόγοις, ἵν’ ἦις δικαία καὶ δάμαρτ’ ἐμὴν λάβω.] ἐν σοὶ βραβεύειν, ὦ νεᾶνι, τοὺς λόγους· οὕτω δὲ κρῖνον ὡς ἅπασιν ἁνδάνηις.
ἐγὼ πέφυκά τ’ εὐσεβεῖν καὶ βούλομαι φιλῶ τ’ ἐμαυτήν, καὶ κλέος τοὐμοῦ πατρὸς οὐκ ἂν μιάναιμ’, οὐδὲ συγγόνωι χάριν δοίην ἂν ἐξ ἧς δυσκλεὴς φανήσομαι.
ἔνεστι δ’ ἱερὸν τῆς δίκης ἐμοὶ μέγα ἐν τῆι φύσει· καὶ τοῦτο Νηρέως πάρα ἔχουσα σώιζειν, Μενέλεως, πειράσομαι.
Ἥραι δ’, ἐπείπερ βούλεταί σ’ εὐεργετεῖν, ἐς ταὐτὸν οἴσω ψῆφον· ἡ Κύπρις δέ μοι ἵλεως μὲν εἴη, συμβέβηκε δ’ οὐδαμοῦ.
[πειράσομαι δὲ παρθένος μένειν ἀεί.] ἃ δ’ ἀμφὶ τύμβωι τῶιδ’ ὀνειδίζεις πατρός, ἡμῖν ὅδ’ αὑτὸς μῦθος· ἀδικοίημεν ἄν, εἰ μὴ ἀποδώσω· καὶ γὰρ ἂν κεῖνος βλέπων ἀπέδωκεν ἂν σοὶ τήνδ’ ἔχειν, ταύτηι δὲ σέ.
καὶ γὰρ τίσις τῶνδ’ ἐστὶ τοῖς τε νερτέροις καὶ τοῖς ἄνωθεν πᾶσιν ἀνθρώποις· ὁ νοῦς τῶν κατθανόντων ζῆι μὲν οὔ, γνώμην δ’ ἔχει ἀθάνατον εἰς ἀθάνατον αἰθέρ’ ἐμπεσών.
ὡς οὖν περαίνω μὴ μακράν, σιγήσομαι ἅ μου καθικετεύσατ’ οὐδὲ μωρίαι ξύμβουλος ἔσομαι τῆι κασιγνήτου ποτέ.
εὐεργετῶ γὰρ κεῖνον οὐ δοκοῦσ’ ὅμως, ἐκ δυσσεβείας ὅσιον εἰ τίθημί νιν.
αὐτοὶ μὲν οὖν ὁδόν τιν’ ἐξευρίσκετε, ἐγὼ δ’ ἀποστᾶσ’ ἐκποδὼν σιγήσομαι.
ἐκ τῶν θεῶν δ’ ἄρχεσθε χἰκετεύετε τὴν μέν σ’ ἐᾶσαι πατρίδα νοστῆσαι Κύπριν, Ἥρας δὲ τὴν ἔννοιαν ἐν ταὐτῶι μένειν ἣν ἐς σὲ καὶ σὸν πόσιν ἔχει σωτηρίας.
σὺ δ’, ὦ θανών μοι πάτερ, ὅσον γ’ ἐγὼ σθένω, οὔποτε κεκλήσηι δυσσεβὴς ἀντ’ εὐσεβοῦς.
οὐδείς ποτ’ ηὐτύχησεν ἔκδικος γεγώς, ἐν τῶι δικαίωι δ’ ἐλπίδες σωτηρίας.
Μενέλαε, πρὸς μὲν παρθένου σεσώμεθα· τοὐνθένδε δ’ εἰς ἓν τοὺς λόγους φέροντε χρὴ κοινὴν ξυνάπτειν μηχανὴν σωτηρίας.
ἄκουε δή νυν· χρόνιος εἶ κατὰ στέγας καὶ συντέθραψαι προσπόλοισι βασιλέως.
τί τοῦτ’ ἔλεξας; ἐσφέρεις γὰρ ἐλπίδας ὡς δή τι δράσων χρηστὸν ἐς κοινόν γε νῶιν.
πείσειας ἄν τιν’ οἵτινες τετραζύγων ὄχων ἀνάσσουσ’ ὥστε νῶιν δοῦναι δίφρους; πείσαιμ’ <ἄν>· ἀλλὰ τίνα φυγὴν φευξούμεθα πεδίων ἄπειροι βαρβάρου γ’ ὄντες χθονός; ἀδύνατον εἶπας. φέρε, τί δ’ εἰ κρυφθεὶς δόμοις κτάνοιμ’ ἄνακτα τῶιδε διστόμωι ξίφει; οὐκ ἄν <σ’> ἀνάσχοιτ’ οὐδὲ σιγήσειεν ἂν μέλλοντ’ ἀδελφὴ σύγγονον κατακτανεῖν.
ἀλλ’ οὐδὲ μὴν ναῦς ἔστιν ἧι σωθεῖμεν ἂν φεύγοντες· ἣν γὰρ εἴχομεν θάλασσ’ ἔχει.
ἄκουσον, ἤν τι καὶ γυνὴ λέξηι σοφόν.
βούληι λέγεσθαι μὴ θανὼν λόγωι θανεῖν; κακὸς μὲν ὄρνις· εἰ δὲ κερδανῶ, λέγε.
ἕτοιμός εἰμι μὴ θανὼν λόγωι θανεῖν.
καὶ μὴν γυναικείοις <σ’> ἂν οἰκτισαίμεθα κουραῖσι καὶ θρήνοισι πρὸς τὸν ἀνόσιον.
σωτηρίας δὲ τοῦτ’ ἔχει τί νῶιν ἄκος; παλαιότης γὰρ τῶι λόγωι γ’ ἔνεστί τις.
ὡς δὴ θανόντα σ’ ἐνάλιον κενῶι τάφωι θάψαι τύραννον τῆσδε γῆς αἰτήσομαι.
καὶ δὴ παρεῖκεν· εἶτα πῶς ἄνευ νεὼς σωθησόμεσθα κενοταφοῦντ’ ἐμὸν δέμας; δοῦναι κελεύσω πορθμίδ’, ἧι καθήσομεν κόσμον τάφωι σῶι πελαγίους ἐς ἀγκάλας.
ὡς εὖ τόδ’ εἶπας πλὴν ἕν· εἰ χέρσωι ταφὰς θεῖναι κελεύσει σ’, οὐδὲν ἡ σκῆψις φέρει.
ἀλλ’ οὐ νομίζειν φήσομεν καθ’ Ἑλλάδα χέρσωι καλύπτειν τοὺς θανόντας ἐναλίους.
τοῦτ’ αὖ κατορθοῖς· εἶτ’ ἐγὼ συμπλεύσομαι καὶ συγκαθήσω κόσμον ἐν ταὐτῶι σκάφει.
σὲ καὶ παρεῖναι δεῖ μάλιστα τούς τε σοὺς πλωτῆρας οἵπερ ἔφυγον ἐκ ναυαγίας.
καὶ μὴν ἐάνπερ ναῦν ἐπ’ ἀγκύρας λάβω, ἀνὴρ παρ’ ἄνδρα στήσεται ξιφηφόρος.
σὲ χρὴ βραβεύειν πάντα· πόμπιμοι μόνον λαίφει πνοαὶ γένοιντο χἴλεως δρόμος.
ἔσται· πόνους γὰρ δαίμονες παύσουσί μου.
ἀτὰρ θανόντα τοῦ μ’ ἐρεῖς πεπυσμένη; σοῦ· καὶ μόνος γε φάσκε διαφυγεῖν μόρον Ἀτρέως πλέων σὺν παιδὶ καὶ θανόνθ’ ὁρᾶν.
καὶ μὴν τάδ’ ἀμφίβληστρα σώματος ῥάκη ξυμμάρτυρές σοι ναυτικῶν ἐρειπίων.
ἐς καιρὸν ἦλθε, τότε δ’ ἄκαιρ’ ἀπώλλυτο· τὸ δ’ ἄθλιον κεῖν’ εὐτυχὲς τάχ’ ἂν πέσοι.
πότερα δ’ ἐς οἴκους σοι συνεισελθεῖν με χρὴ ἢ πρὸς τάφωι τῶιδ’ ἥσυχοι καθώμεθα; αὐτοῦ μέν’· ἢν γὰρ καί τι πλημμελές σε δρᾶι, τάφος σ’ ὅδ’ ἂν ῥύσαιτο φάσγανόν τε σόν.
ἐγὼ δ’ ἐς οἴκους βᾶσα βοστρύχους τεμῶ πέπλων τε λευκῶν μέλανας ἀνταλλάξομαι παρῆιδί τ’ ὄνυχα φόνιον ἐμβαλῶ †χροός†.
μέγας γὰρ ἁγὼν καὶ βλέπω δύο ῥοπάς· ἢ γὰρ θανεῖν δεῖ μ’, ἢν ἁλῶ τεχνωμένη, ἢ πατρίδα τ’ ἐλθεῖν καὶ σὸν ἐκσῶσαι δέμας.
ὦ πότνι’ ἣ Δίοισιν ἐν λέκτροις πίτνεις Ἥρα, δύ’ οἰκτρὼ φῶτ’ ἀνάψυξον πόνων, αἰτούμεθ’ ὀρθὰς ὠλένας πρὸς οὐρανὸν ῥίπτονθ’, ἵν’ οἰκεῖς ἀστέρων ποικίλματα.
σύ θ’, ἣ ’πὶ τὠμῶι κάλλος ἐκτήσω γάμωι, κόρη Διώνης Κύπρι, μή μ’ ἐξεργάσηι.
ἅλις δὲ λύμης ἥν μ’ ἐλυμήνω πάρος τοὔνομα παρασχοῦσ’, οὐ τὸ σῶμ’, ἐν βαρβάροις.
θανεῖν δ’ ἔασόν μ’, εἰ κατακτεῖναι θέλεις, ἐν γῆι πατρώιαι. τί ποτ’ ἄπληστος εἶ κακῶν, ἔρωτας ἀπάτας δόλιά τ’ ἐξευρήματα ἀσκοῦσα φίλτρα θ’ αἱματηρὰ σωμάτων; εἰ δ’ ἦσθα μετρία, τἄλλα γ’ ἡδίστη θεῶν πέφυκας ἀνθρώποισιν· οὐκ ἄλλως λέγω.
σὲ τὰν ἐναύλοις ὑπὸ δενδροκόμοις μουσεῖα καὶ θάκους ἐνίζουσανἀναβοάσω, τὰν ἀοιδοτάταν ὄρνιθα μελωιδὸν ἀηδόνα δακρυόεσσαν, ἔλθ’ ὦ διὰ ξουθᾶν γενύων ἐλελιζομένα θρήνων ἐμοὶ ξυνεργός, Ἑλένας μελέους πόνους τὸν Ἰλιάδων τ’ ἀει- δούσαι δακρυόεντα πότμον Ἀχαιῶν ὑπὸ λόγχαις, ὅτ’ ἔδραμε ῥόθια πολιὰ βαρβάρωι πλάται ὃς ἔμολεν ἔμολε μέλεα Πριαμίδαις ἄγων Λακεδαίμονος ἄπο λέχεα σέθεν, ὦ Ἑλένα, Πάρις αἰνόγαμος πομπαῖσιν Ἀφροδίτας.
πολλοὶ δ’ Ἀχαιῶν δορὶ καὶ πετρίναις ῥιπαῖσιν ἐκπνεύσαντες Ἅι- δαν μέλεον ἔχουσιν, ταλαινᾶν ἀλόχων κείραντες ἔθειραν, ἄνυμφα δὲ μέλαθρα κεῖται· πολλοὺς δὲ πυρσεύσας φλογερὸν σέλας ἀμφιρύταν Εὔβοιαν εἷλ’ Ἀχαιῶν μονόκωπος ἀνὴρ πέτραις Καφηρίσιν ἐμβαλών, Αἰγαίαις ἐνάλοις δόλιον ἀκταῖς ἀστέρα λάμψας· ἀλίμενα δ’ ὅρια μέλεα βαρβάρου στολᾶς τότ’ ἔσυτο πατρίδος ἀποπρὸ χειμάτων πνοᾶι γέρας οὐ γέρας ἀλλ’ ἔριν Δαναῶν Μενέλας ἐπὶ ναυσὶν ἄγων εἴδωλον ἱερὸν Ἥρας.
ὅτι θεὸς ἢ μὴ θεὸς ἢ τὸ μέσον τίς φησ’ ἐρευνάσας βροτῶν; μακρότατον πέρας ηὗρεν ὃς τὰ θεῶν ἐσορᾶι δεῦρο καὶ αὖθις ἐκεῖσε καὶ πάλιν ἀμφιλόγοις πηδῶντ’ ἀνελπίστοις τύχαις.
σὺ Διὸς ἔφυς, ὦ Ἑλένα, θυγάτηρ· πτανὸς γὰρ ἐν κόλποις σε Λή- δας ἐτέκνωσε πατήρ· κἆιτ’ ἰαχήθης καθ’ Ἑλλανίαν προδότις ἄπιστος ἄδικος ἄθεος· οὐδ’ ἔχω †τί τὸ σαφὲς ὅτι ποτ’ ἐν βροτοῖς τὸ τῶν θεῶν ἔπος ἀλαθὲς εὗρον†.
ἄφρονες ὅσοι τὰς ἀρετὰς πολέμωι λόγχαισί τ’ ἀλκαίου δορὸς κτᾶσθ’, ἀμαθῶς θανάτωι πόνους καταλυόμενοι.
εἰ γὰρ ἅμιλλα κρινεῖ νιν αἵματος, οὔποτ’ ἔρις λείψει κατ’ ἀνθρώπων πόλεις· †αἳ Πριαμίδος γᾶς ἔλιπον θαλάμους†, ἐξὸν διορθῶσαι λόγοις σὰν ἔριν, ὦ Ἑλένα.
νῦν δ’ οἱ μὲν Ἅιδαι μέλονται κάτω, τείχεα δὲ †φλογερὸς† ὥστε Διὸς ἐπέσυτο φλόξ, ἐπὶ δὲ πάθεα πάθεσι φέρεις †ἀθλίοις συμφοραῖς αἰλίνοις†.
ὦ χαῖρε, πατρὸς μνῆμ’· ἐπ’ ἐξόδοισι γὰρ ἔθαψα Πρωτεῦ σ’ ἕνεκ’ ἐμῆς προσρήσεως· ἀεὶ δέ σ’ ἐξιών τε κἀσιὼν δόμους Θεοκλύμενος παῖς ὅδε προσεννέπω, πάτερ.
ὑμεῖς μὲν οὖν κύνας τε καὶ θηρῶν βρόχους, δμῶες, κομίζετ’ ἐς δόμους τυραννικούς.
ἐγὼ δ’ ἐμαυτὸν πόλλ’ ἐλοιδόρησα δή· οὐ γάρ τι θανάτωι τοὺς κακοὺς κολάζομεν.
καὶ νῦν πέπυσμαι φανερὸν Ἑλλήνων τινὰ ἐς γῆν ἀφῖχθαι καὶ λεληθέναι σκοπούς, ἤτοι κατόπτην ἢ κλοπαῖς θηρώμενον Ἑλένην· θανεῖται δ’, ἤν γε δὴ ληφθῆι μόνον.
ἔα·ἀλλ’, ὡς ἔοικε, πάντα διαπεπραγμένα ηὕρηκα· τύμβου γὰρ κενὰς λιποῦσ’ ἕδρας ἡ Τυνδαρὶς παῖς ἐκπεπόρθμευται χθονός.
ὠή, χαλᾶτε κλῆιθρα, λύεθ’ ἱππικὰς φάτνας, ὀπαδοί, κἀκκομίζεθ’ ἅρματα, ὡς ἂν πόνου γ’ ἕκατι μὴ λάθηι με γῆς τῆσδ’ ἐκκομισθεῖσ’ ἄλοχος ἧς ἐφίεμαι.
ἐπίσχετ’· εἰσορῶ γὰρ οὓς διώκομεν παρόντας ἐν δόμοισι κοὐ πεφευγότας.
αὕτη, τί πέπλους μέλανας ἐξήψω χροὸς λευκῶν ἀμείψασ’ ἔκ τε κρατὸς εὐγενοῦς κόμας σίδηρον ἐμβαλοῦσ’ ἀπέθρισας χλωροῖς τε τέγγεις δάκρυσι σὴν παρηίδα κλαίουσα; πότερον ἐννύχοις πεπεισμένη στένεις ὀνείροις ἢ φάτιν τιν’ οἴκοθεν κλυοῦσα λύπηι σὰς διέφθαρσαι φρένας; ὦ δέσποτ’—ἤδη γὰρ τόδ’ ὀνομάζω σ’ ἔπος— ὄλωλα· φροῦδα τἀμὰ κοὐδέν εἰμ’ ἔτι.
ἐν τῶι δὲ κεῖσαι συμφορᾶς; τίς ἡ τύχη; Μενέλαος—οἴμοι, πῶς φράσω; —τέθνηκέ μοι.
[οὐδέν τι χαίρω σοῖς λόγοις, τὰ δ’ εὐτυχῶ.] πῶς οἶσθα; μῶν σοι Θεονόη λέγει τάδε; κείνη τε φησὶν ὅ τε παρὼν ὅτ’ ὤλλυτο.
ἥκει γὰρ ὅστις καὶ τάδ’ ἀγγέλλει σαφῆ; ἥκει· μόλοι γὰρ οἷ σφ’ ἐγὼ χρήιζω μολεῖν.
τίς ἐστι; ποῦ ’στιν; ἵνα σαφέστερον μάθω.
ὅδ’ ὃς κάθηται τῶιδ’ ὑποπτήξας τάφωι.
Ἄπολλον, ὡς ἐσθῆτι δυσμόρφωι πρέπει.
οἴμοι, δοκῶ μὲν κἀμὸν ὧδ’ ἔχειν πόσιν.
ποδαπὸς δ’ ὅδ’ ἁνὴρ καὶ πόθεν κατέσχε γῆν; Ἕλλην, Ἀχαιῶν εἷς ἐμῶι σύμπλους πόσει.
θανάτωι δὲ ποίωι φησὶ Μενέλεων θανεῖν; οἰκτρόταθ’, ὑγροῖσιν ἐν κλυδωνίοις ἁλός.
ποῦ βαρβάροισι πελάγεσιν ναυσθλούμενον; Λιβύης ἀλιμένοις ἐκπεσόντα πρὸς πέτραις.
καὶ πῶς ὅδ’ οὐκ ὄλωλε κοινωνῶν πλάτης; ἐσθλῶν κακίους ἐνίοτ’ εὐτυχέστεροι.
λιπὼν δὲ ναὸς ποῦ πάρεστιν ἔκβολα; ὅπου κακῶς ὄλοιτο, Μενέλεως δὲ μή.
ὄλωλ’ ἐκεῖνος. ἦλθε δ’ ἐν ποίωι σκάφει; ναῦταί σφ’ ἀνείλοντ’ ἐντυχόντες, ὡς λέγει.
ποῦ δὴ τὸ πεμφθὲν ἀντὶ σοῦ Τροίαι κακόν; νεφέλης λέγεις ἄγαλμ’; ἐς αἰθέρ’ οἴχεται.
ὦ Πρίαμε καὶ γῆ Τρωιάς, <ὡς> ἔρρεις μάτην.
κἀγὼ μετέσχον Πριαμίδαις δυσπραξίας.
πόσιν δ’ ἄθαπτον ἔλιπεν ἢ κρύπτει χθονί; ἄθαπτον· οἲ ’γὼ τῶν ἐμῶν τλήμων κακῶν.
τῶνδ’ οὕνεκ’ ἔτεμες βοστρύχους ξανθῆς κόμης; φίλος γάρ †ἐστιν ὅς ποτ’ ἐστὶν ἐνθάδ’ ὤν†.
ὀρθῶς μὲν ἥδε συμφορὰ δακρύεται.
ἐν εὐμαρεῖ γοῦν σὴν κασιγνήτην λαθεῖν.
οὐ δῆτα. πῶς οὖν; τόνδ’ ἐτ’ οἰκήσεις τάφον; πιστὴ γάρ εἰμι τῶι πόσει φεύγουσα σέ.
τί κερτομεῖς με, τὸν θανόντα δ’ οὐκ ἐᾶις; ἀλλ’ οὐκέτ’· ἤδη δ’ ἄρχε τῶν ἐμῶν γάμων.
χρόνια μὲν ἦλθεν, ἀλλ’ ὅμως αἰνῶ τάδε.
οἶσθ’ οὖν ὃ δρᾶσον· τῶν πάρος λαθώμεθα.
ἐπὶ τῶι; χάρις γὰρ ἀντὶ χάριτος ἐλθέτω.
σπονδὰς τέμωμεν καὶ διαλλάχθητί μοι.
μεθίημι νεῖκος τὸ σόν, ἴτω δ’ ὑπόπτερον.
πρός νύν σε γονάτων τῶνδ’, ἐπείπερ εἶ φίλος ...
τί χρῆμα θηρῶσ’ ἱκέτις ὠρέχθης ἐμοῦ; τὸν κατθανόντα πόσιν ἐμὸν θάψαι θέλω.
τί δ’; ἔστ’ ἀπόντων τύμβος; ἢ θάψεις σκιάν; Ἕλλησίν ἐστι νόμος, ὃς ἂν πόντωι θάνηι ...
τί δρᾶν; σοφοί τοι Πελοπίδαι τὰ τοιάδε.
κενοῖσι θάπτειν ἐν πέπλων ὑφάσμασιν.
κτέριζ’· ἀνίστη τύμβον οὗ χρήιζεις χθονός.
οὐχ ὧδε ναύτας ὀλομένους τυμβεύομεν.
πῶς δαί; λέλειμμαι τῶν ἐν Ἕλλησιν νόμων.
ἐς πόντον ὅσα χρὴ νέκυσιν ἐξορμίζομεν.
τί σοι παράσχω δῆτα τῶι τεθνηκότι; ὅδ’ οἶδ’, ἐγὼ δ’ ἄπειρος, εὐτυχοῦσα πρίν.
ὦ ξένε, λόγων μὲν κληδόν’ ἤνεγκας φίλην.
οὔκουν ἐμαυτῶι γ’ οὐδὲ τῶι τεθνηκότι.
πῶς τοὺς θανόντας θάπτετ’ ἐν πόντωι νεκρούς; ὡς ἂν παρούσης οὐσίας ἕκαστος ἦι.
πλούτου λέγ’ οὕνεχ’ ὅτι θέλεις ταύτης χάριν.
προσφάζεται μὲν αἷμα πρῶτα νερτέροις.
τίνος; σύ μοι σήμαινε, πείσομαι δ’ ἐγώ.
αὐτὸς σὺ γίγνωσκ’· ἀρκέσει γὰρ ἃν διδῶις.
ἐν βαρβάροις μὲν ἵππον ἢ ταῦρον νόμος.
διδούς γε μὲν δὴ δυσγενὲς μηδὲν δίδου.
οὐ τῶνδ’ ἐν ἀγέλαις ὀλβίαις σπανίζομεν.
καὶ στρωτὰ φέρεται λέκτρα σώματος κενά.
ἔσται· τί δ’ ἄλλο προσφέρειν νομίζεται; χαλκήλαθ’ ὅπλα· καὶ γὰρ ἦν φίλος δορί.
ἄξια τάδ’ ἔσται Πελοπιδῶν ἃ δώσομεν.
καὶ τἄλλ’ ὅσα χθὼν καλὰ φέρει βλαστήματα.
πῶς οὖν; ἐς οἶδμα τίνι τρόπωι καθίετε; ναῦν δεῖ παρεῖναι κἀρετμῶν ἐπιστάτας.
πόσον δ’ ἀπείργειν μῆκος ἐκ γαίας δόρυ; ὥστ’ ἐξορᾶσθαι ῥόθια χερσόθεν μόλις.
τί δή; τόδ’ Ἑλλὰς νόμιμον ἐκ τίνος σέβει; ὡς μὴ πάλιν γῆι λύματ’ ἐκβάληι κλύδων.
Φοίνισσα κώπη ταχύπορος γενήσεται.
καλῶς ἂν εἴη Μενέλεώι τε πρὸς χάριν.
οὔκουν σὺ χωρὶς τῆσδε δρῶν ἀρκεῖς τάδε; μητρὸς τόδ’ ἔργον ἢ γυναικὸς ἢ τέκνων.
ταύτης ὁ μόχθος, ὡς λέγεις, θάπτειν πόσιν.
ἐν εὐσεβεῖ γοῦν νόμιμα μὴ κλέπτειν νεκρῶν.
ἴτω· πρὸς ἡμῶν ἄλοχον εὐσεβῆ τρέφειν.
ἐλθὼν δ’ ἐς οἴκους, ἐξελὼν κόσμον νεκρῶι <                                     > καί σ’ οὐ κεναῖσι χερσὶ γῆς ἀποστελῶ, δράσαντα τῆιδε πρὸς χάριν· φήμας δ’ ἐμοὶ ἐσθλὰς ἐνεγκὼν ἀντὶ τῆς ἀχλαινίας ἐσθῆτα λήψηι σῖτά θ’, ὥστε σ’ ἐς πάτραν ἐλθεῖν, ἐπεὶ νῦν γ’ ἀθλίως <σ’> ἔχονθ’ ὁρῶ.
σὺ δ’, ὦ τάλαινα, μὴ ’πὶ τοῖς ἀνηνύτοις τρύχουσα σαυτήν < > Μενέλεως δ’ ἔχει πότμον, κοὐκ ἂν δύναιτο ζῆν ὁ κατθανὼν γόοις.
σὸν ἔργον, ὦ νεᾶνι· τὸν παρόντα μὲν στέργειν πόσιν χρή, τὸν δὲ μηκέτ’ ὄντ’ ἐᾶν· ἄριστα γάρ σοι ταῦτα πρὸς τὸ τυγχάνον.
ἢν δ’ Ἑλλάδ’ ἔλθω καὶ τύχω σωτηρίας, παύσω ψόγου σε τοῦ πρίν, ἢν γυνὴ γένηι οἵαν γενέσθαι χρή σε σῶι ξυνευνέτηι.
ἔσται τάδ’· οὐδὲ μέμψεται πόσις ποτὲ ἡμῖν· σὺ δ’ αὐτὸς ἐγγὺς ὢν εἴσηι τάδε.
ἀλλ’, ὦ τάλας, ἔσελθε καὶ λουτρῶν τύχε ἐσθῆτά τ’ ἐξάλλαξον. οὐκ ἐς ἀμβολὰς εὐεργετήσω σ’· εὐμενέστερον γὰρ ἂν τῶι φιλτάτωι μοι Μενέλεωι τὰ πρόσφορα δρώιης ἄν, ἡμῶν τυγχάνων οἵων σε χρή.
ὀρεία ποτὲ δρομάδι κώ- λωι Μάτηρ ἐσύθη θεῶν ἀν’ ὑλᾶντα νάπη ποτάμιόν τε χεῦμ’ ὑδάτων βαρύβρομόν τε κῦμ’ ἅλιον πόθωι τᾶς ἀποιχομένας ἀρρήτου κούρας.
κρόταλα δὲ βρόμια διαπρύσιον ἱέντα κέλαδον ἀνεβόα, θηρῶν ὅτε ζυγίους ζεύξασα θεὰ σατίνας τὰν ἁρπασθεῖσαν κυκλίων χορῶν ἔξω παρθενίων †μετὰ κουρᾶν δ’† <⏑⏑–⏑> ἀελλόποδες, ἁ μὲν τόξοις Ἄρτεμις, ἁ δ’ ἔγχει Γοργῶπις πάνοπλος.
αὐγάζων δ’ ἐξ οὐρανίων <–×–×–⏑⏑–> ἄλλαν μοῖραν ἔκραινεν.
δρομαῖον δ’ ὅτε πολυπλάνη- τον μάτηρ ἔπαυσε πόνον ματεύουσα †πόνους† θυγατρὸς ἁρπαγὰς δολίους, χιονοθρέμμονάς τ’ ἐπέρασ’ Ἰδαιᾶν Νυμφᾶν σκοπιὰς ῥίπτει τ’ ἐν πένθει πέτρινα κατὰ δρία πολυνιφέα.
βροτοῖσι δ’ ἄχλοα πεδία γᾶς <×–×–⏑⏑–> οὐ καρπίζουσ’ ἀρότοις, λαῶν δὲ φθείρει γενεάν, ποίμναις δ’ οὐχ ἵει θαλερὰς βοσκὰς εὐφύλλων ἑλίκων· πόλεων δ’ ἀπέλειπε βίος, οὐδ’ ἦσαν θεῶν θυσίαι, βωμοῖς δ’ ἄφλεκτοι πελανοί· παγὰς δ’ ἀμπαύει δροσερὰς λευκῶν ἐκβάλλειν ὑδάτων πένθει παιδὸς ἀλάστωι.
ἐπεὶ δ’ ἔπαυσ’ εἰλαπίνας θεοῖς βροτείωι τε γένει, Ζεὺς μειλίσσων στυγίους Ματρὸς ὀργὰς ἐνέπει· Βᾶτε, σεμναὶ Χάριτες, ἴτε, τὰν περὶ παρθένωι Δηὼ θυμωσαμέναν †λύπαν ἐξαλλάξατ’† ἀλαλᾶι Μοῦσαί θ’ ὕμνοισι χορῶν.
χαλκοῦ δ’ αὐδὰν χθονίαν τύπανά τ’ ἔλαβε βυρσοτενῆ καλλίστα τότε πρῶτα μακά- ρων Κύπρις· γέλασεν δὲ θεὰ δέξατό τ’ ἐς χέρας βαρύβρομον αὐλὸν τερφθεῖσ’ ἀλαλαγμῶι.
†ὧν οὐ θέμις οὔθ’ ὅσια ἐπύρωσας ἐν θαλάμοις,† μῆνιν δ’ ἔχεις μεγάλας Ματρός, ὦ παῖ, θυσίας οὐ σεβίζουσα θεᾶς.
μέγα τοι δύναται νεβρῶν παμποίκιλοι στολίδες κισσοῦ τε στεφθεῖσα χλόα νάρθηκας εἰς ἱεροὺς ῥόμβου θ’ εἱλισσομένα κύκλιος ἔνοσις αἰθερία βακχεύουσά τ’ ἔθειρα Βρομί- ωι καὶ παννυχίδες θεᾶς.
†εὖ δέ νιν ἄμασιν ὑπέρβαλε σελάνα μορφᾶ μόνον ηὔχεις.† τὰ μὲν κατ’ οἴκους εὐτυχοῦμεν, ὦ φίλαι· ἡ γὰρ συνεκκλέπτουσα Πρωτέως κόρη πόσιν παρόντα τὸν ἐμὸν ἱστορουμένη [οὐκ εἶπ’ ἀδελφῶι· κατθανόντα δ’ ἐν χθονὶ] οὔ φησιν αὐγὰς εἰσορᾶν ἐμὴν χάριν.
κάλλιστα †δῆτ’ ἀνήρπασεν ἐν τύχη† πόσις· ἃ γὰρ καθήσειν ὅπλ’ ἔμελλεν εἰς ἅλα, ταῦτ’ ἐμβαλὼν πόρπακι γενναίαν χέρα αὐτὸς κομίζει δόρυ τε δεξιᾶι λαβών, ὡς τῶι θανόντι χάριτα δὴ συνεκπονῶν.
προύργου δ’ ἐς ἀλκὴν σῶμ’ ὅπλοις ἠσκήσατο, ὡς βαρβάρων τροπαῖα μυρίων χερὶ θήσων, ὅταν κωπῆρες ἐσβῶμεν σκάφος.
πέπλους δ’ ἀμείψασ’ ἀντὶ ναυφθόρου στολῆς ἐγώ νιν ἐξήσκησα καὶ λουτροῖς χρόα ἔδωκα, χρόνια νίπτρα ποταμίας δρόσου.
ἀλλ’, ἐκπερᾶι γὰρ δωμάτων ὁ τοὺς ἐμοὺς γάμους ἑτοίμους ἐν χεροῖν ἔχειν δοκῶν, σιγητέον μοι· καὶ σὲ προσποιούμεθα <                                    > εὔνουν κρατεῖν τε στόματος, ἢν δυνώμεθα σωθέντες αὐτοὶ καὶ σὲ συσσῶσαί ποτε.
χωρεῖτ’ ἐφεξῆς, ὡς ἔταξεν ὁ ξένος, δμῶες, φέροντες ἐνάλια κτερίσματα.
Ἑλένη, σὺ δ’, ἤν σοι μὴ κακῶς δόξω λέγειν, πείθου, μέν’ αὐτοῦ· ταὐτὰ γὰρ παροῦσά τε πράξεις τὸν ἄνδρα τὸν σὸν ἤν τε μὴ παρῆις.
δέδοικα γάρ σε μή τις ἐμπεσὼν πόθος πείσηι μεθεῖναι σῶμ’ ἐς οἶδμα πόντιον τοῦ πρόσθεν ἀνδρὸς χάρισιν ἐκπεπληγμένην· ἄγαν γὰρ αὐτὸν οὐ παρόνθ’ ὅμως στένεις.
ὦ καινὸς ἡμῖν πόσις, ἀναγκαίως ἔχει τὰ πρῶτα λέκτρα νυμφικάς θ’ ὁμιλίας τιμᾶν· ἐγὼ δὲ διὰ τὸ μὲν στέργειν πόσιν καὶ ξυνθάνοιμ’ ἄν· ἀλλὰ τίς κείνωι χάρις ξὺν κατθανόντι κατθανεῖν <μ’>; ἔα δέ με αὐτὴν μολοῦσαν ἐντάφια δοῦναι νεκρῶι.
θεοὶ δέ σοί τε δοῖεν οἷ’ ἐγὼ θέλω καὶ τῶι ξένωι τῶιδ’, ὅτι συνεκπονεῖ τάδε.
ἕξεις δέ μ’ οἵαν χρή σ’ ἔχειν ἐν δώμασιν γυναῖκ’, ἐπειδὴ Μενέλεων εὐεργετεῖς κἄμ’· ἔρχεται γὰρ δή τιν’ ἐς τύχην τάδε.
ὅστις δὲ δώσει ναῦν ἐν ἧι τάδ’ ἄξομεν, πρόσταξον, ὡς ἂν τὴν χάριν πλήρη λάβω.
χώρει σὺ καὶ ναῦν τοῖσδε πεντηκόντερον Σιδωνίαν δὸς κἀρετμῶν ἐπιστάτας.
οὔκουν ὅδ’ ἄρξει ναὸς ὃς κοσμεῖ τάφον; μάλιστ’· ἀκούειν τοῦδε χρὴ ναύτας ἐμούς.
αὖθις κέλευσον, ἵνα σαφῶς μάθωσί σου.
αὖθις κελεύω καὶ τρίτον <γ’>, εἴ σοι φίλον.
ὄναιο· κἀγὼ τῶν ἐμῶν βουλευμάτων.
μή νυν ἄγαν σὸν δάκρυσιν ἐκτήξηις χρόα.
ἥδ’ ἡμέρα σοι τὴν ἐμὴν δείξει χάριν.
τὰ τῶν θανόντων οὐδὲν ἀλλ’ ἄλλως πόνος.
†ἔστιν τι κἀκεῖ κἀνθάδ’ ὧν ἐγὼ λέγω.† οὐδὲν κακίω Μενέλεώ μ’ ἕξεις πόσιν.
οὐδὲν σὺ μεμπτός· τῆς τύχης με δεῖ μόνον.
ἐν σοὶ τόδ’, ἢν σὴν εἰς ἔμ’ εὔνοιαν διδῶις.
οὐ νῦν διδαξόμεσθα τοὺς φίλους φιλεῖν.
βούληι ξυνεργῶν αὐτὸς ἐκπέμψω στόλον; ἥκιστα· μὴ δούλευε σοῖς δούλοις, ἄναξ.
ἀλλ’ εἷα· τοὺς μὲν Πελοπιδῶν ἐῶ νόμους· καθαρὰ γὰρ ἡμῖν δώματ’· οὐ γὰρ ἐνθάδε ψυχὴν ἀφῆκε Μενέλεως. ἴτω δέ τις φράσων ὑπάρχοις τοῖς ἐμοῖς φέρειν γάμων ἀγάλματ’ οἴκους εἰς ἐμούς· πᾶσαν δὲ χρὴ γαῖαν βοᾶσθαι μακαρίαις ὑμνωιδίαις, ὑμέναιος Ἑλένης κἀμὸς ὡς ζηλωτὸς ἦι.
σὺ δ’, ὦ ξέν’, ἐλθὼν πελαγίους ἐς ἀγκάλας τῶι τῆσδε πρίν ποτ’ ὄντι δοὺς πόσει τάδε πάλιν πρὸς οἴκους σπεῦδ’ ἐμὴν δάμαρτ’ ἔχων, ὡς τοὺς γάμους τοὺς τῆσδε συνδαίσας ἐμοὶ στέλληι πρὸς οἴκους ἢ μένων εὐδαιμονῆις.
ὦ Ζεῦ, πατήρ τε καὶ σοφὸς κλήιζηι θεός, βλέψον πρὸς ἡμᾶς καὶ μετάστησον κακῶν.
ἕλκουσι δ’ ἡμῖν πρὸς λέπας τὰς συμφορὰς σπουδῆι σύναψαι· κἂν ἄκραι θίγηις χερί, ἥξομεν ἵν’ ἐλθεῖν βουλόμεσθα τῆς τύχης.
ἅλις δὲ μόχθων οὓς ἐμοχθοῦμεν πάρος.
κέκλησθέ τοι, θεοί, πόλλ’ ἄχρηστ’ ἐμοῦ κλύειν καὶ λύπρ’· ὀφείλω δ’ οὐκ ἀεὶ πράσσειν κακῶς, ὀρθῶι δὲ βῆναι ποδί· μίαν δέ μοι χάριν δόντες τὸ λοιπὸν εὐτυχῆ με θήσετε.
Φοίνισσα Σιδωνιὰς ὦ ταχεῖα κώπα, ῥοθίοισι Νηρέως εἰρεσία φίλα, χοραγὲ τῶν καλλιχόρων δελφίνων, ὅταν αὐ- ρᾶν πέλαγος ἀνήνεμον ἦι, γλαυκὰ δὲ Πόντου θυγάτηρ Γαλάνεια τάδ’ εἴπηι· Κατὰ μὲν ἱστία πετάσατ’, αὔ- ρας λιπόντες εἰναλίας, λάβετε δ’ εἰλατίνας πλάτας, ὦ ναῦται ναῦται, πέμποντες εὐλιμένους Περσείων οἴκων Ἑλέναν ἐπ’ ἀκτάς.
ἦ που κόρας ἂν ποταμοῦ παρ’ οἶδμα Λευκιππίδας ἢ πρὸ ναοῦ Παλλάδος ἂν λάβοι χρόνωι ξυνελθοῦσα χοροῖς ἢ κώμοις Ὑακίν- θου νύχιον ἐς εὐφροσύναν, ὃν ἐξαμιλλασάμενος †τροχῶ τέρμονι δίσκου† ἔκανε Φοῖβος, †τᾶ† Λακαί- ναι γᾶι βούθυτον ἁμέραν ὁ Διὸς εἶπε σέβειν γόνος· μόσχον θ’ ἃν †λίποιτ’ οἴκοις† <×–×–⏑⏑–> ἇς οὔπω πεῦκαι πρὸ γάμων ἔλαμψαν.
δι’ αἰθέρος εἴθε ποτανοὶ γενοίμεθ’ ὅπαι Λιβύας οἰωνῶν στιχάδες ὄμβρον χειμέριον λιποῦ- σαι νίσονται πρεσβυτάτου σύριγγι πειθόμεναι ποιμένος, ἄβροχά θ’ ὃς πεδία καρποφόρα τε γᾶς ἐπιπετόμενος ἰαχεῖ.
ὧ πταναὶ δολιχαύχενες, σύννομοι νεφέων δρόμωι, βᾶτε Πλειάδας ὑπὸ μέσας Ὠρίωνά τ’ ἐννύχιον, καρύξατ’ ἀγγελίαν Εὐρώταν ἐφεζόμεναι, Μενέλεως ὅτι Δαρδάνου πόλιν ἑλὼν δόμον ἥξει.
μόλοιτέ ποθ’ ἵππιον οἶμον δι’ αἰθέρος ἱέμενοι, παῖδες Τυνδαρίδαι, λαμπρῶν ἀστέρων ὑπ’ ἀέλ- λαις οἳ ναίετ’ οὐράνιοι, σωτῆρε τᾶς Ἑλένας, γλαυκὸν ἐπ’ οἶδμ’ ἅλιον κυανόχροά τε κυμάτων ῥόθια πολιὰ θαλάσσας, ναύταις εὐαεῖς ἀνέμων πέμποντες Διόθεν πνοάς, δύσκλειαν δ’ ἀπὸ συγγόνου βάλετε βαρβάρων λεχέων, ἃν Ἰδαιᾶν ἐρίδων ποιναθεῖσ’ ἐκτήσατο, γᾶν οὐκ ἐλθοῦσά ποτ’ Ἰλίου Φοιβείους ἐπὶ πύργους.
†ἄναξ, τὰ κάκιστ’ ἐν δόμοις ηὑρήκαμεν·† ὡς καίν’ ἀκούσηι πήματ’ ἐξ ἐμοῦ τάχα.
τί δ’ ἔστιν; ἄλλης ἐκπόνει μνηστεύματα γυναικός· Ἑλένη γὰρ βέβηκ’ ἔξω χθονός.
πτεροῖσιν ἀρθεῖσ’ ἢ πεδοστιβεῖ ποδί; Μενέλαος αὐτὴν ἐκπεπόρθμευται χθονός, ὃς αὐτὸς αὑτὸν ἦλθεν ἀγγέλλων θανεῖν.
ὦ δεινὰ λέξας· τίς δέ νιν ναυκληρία ἐκ τῆσδ’ ἀπῆρε χθονός; ἄπιστα γὰρ λέγεις.
ἥν γε ξένωι δίδως σύ· τοὺς δὲ σοὺς ἑλὼν ναύτας βέβηκεν, ὡς ἂν ἐν βραχεῖ μάθηις.
πῶς; εἰδέναι πρόθυμος· οὐ γὰρ ἐλπίδων ἔσω βέβηκε μίαν ὑπερδραμεῖν χέρα τοσούσδε ναύτας ὧν ἀπεστάλης μέτα.
ἐπεὶ λιποῦσα τούσδε βασιλείους δόμους ἡ τοῦ Διὸς παῖς πρὸς θάλασσαν ἐστάλη, σοφώταθ’ ἁβρὸν πόδα τιθεῖσ’ ἀνέστενεν πόσιν πέλας παρόντα κοὐ τεθνηκότα.
ὡς δ’ ἤλθομεν σῶν περίβολον νεωρίων, Σιδωνίαν ναῦν πρωτόπλουν καθείλκομεν ζυγῶν τε πεντήκοντα κἀρετμῶν μέτρα ἔχουσαν. ἔργου δ’ ἔργον ἐξημείβετο· ὁ μὲν γὰρ ἱστόν, ὁ δὲ πλάτην καθίστατο †ταρσόν τε χειρὶ† λευκά θ’ ἱστί’ †εἰς ἓν ἦν† πηδάλιά τε ζεύγλαισι παρακαθίετο.
κἀν τῶιδε μόχθωι, τοῦτ’ ἄρα σκοπούμενοι, Ἕλληνες ἄνδρες Μενέλεωι ξυνέμποροι προσῆλθον ἀκτὰς ναυφθόροις ἠσκημένοι πέπλοισιν, εὐειδεῖς μέν, αὐχμηροὶ δ’ ὁρᾶν.
ἰδὼν δέ νιν παρόντας Ἀτρέως γόνος προσεῖπε δόλιον οἶκτον ἐς μέσον φέρων· Ὦ τλήμονες, πῶς ἐκ τίνος νεώς ποτε Ἀχαιίδος θραύσαντες ἥκετε σκάφος; ἀλλ’ Ἀτρέως παῖδ’ ὀλόμενον συνθάπτετε, ὃν Τυνδαρὶς παῖς ἥδ’ ἀπόντα κενοταφεῖ.
οἱ δ’ ἐκβαλόντες δάκρυα ποιητῶι τρόπωι ἐς ναῦν ἐχώρουν Μενέλεωι ποντίσματα φέροντες. ἡμῖν δ’ ἦν μὲν ἥδ’ ὑποψία λόγος τ’ ἐν ἀλλήλοισι, τῶν ἐπεσβατῶν ὡς πλῆθος εἴη· διεσιωπῶμεν δ’ ὅμως τοὺς σοὺς λόγους σώιζοντες· ἄρχειν γὰρ νεὼς ξένον κελεύσας πάντα συνέχεας τάδε.
καὶ τἄλλα μὲν δὴ ῥαιδίως ἔσω νεὼς ἐθέμεθα κουφίζοντα· ταύρειος δὲ ποὺς οὐκ ἤθελ’ ὀρθὸς σανίδα προσβῆναι κάτα, ἀλλ’ ἐξεβρυχᾶτ’ ὄμμ’ ἀναστρέφων κύκλωι, κυρτῶν τε νῶτα κἀς κέρας παρεμβλέπων μὴ θιγγάνειν ἀπεῖργεν. ὁ δ’ Ἑλένης πόσις ἐκάλεσεν· Ὦ πέρσαντες Ἰλίου πόλιν, οὐχ εἷ’ ἀναρπάσαντες Ἑλλήνων νόμωι νεανίαις ὤμοισι ταύρειον δέμας ἐς πρῶιραν ἐμβαλεῖτε †φάσγανόν θ’ ἅμα πρόχειρον ὤσει† σφάγια τῶι τεθνηκότι; οἱ δ’ ἐς κέλευσμ’ ἐλθόντες ἐξανήρπασαν ταῦρον φέροντές τ’ εἰσέθεντο σέλματα.
μονάμπυκος δὲ Μενέλεως ψήχων δέρην μέτωπά τ’ ἐξέπεισεν ἐσβῆναι δόρυ.
τέλος δ’, ἐπειδὴ ναῦς τὰ πάντ’ ἐδέξατο, πλήσασα κλιμακτῆρας εὐσφύρωι ποδὶ Ἑλένη καθέζετ’ ἐν μέσοις ἑδωλίοις ὅ τ’ οὐκέτ’ ὢν λόγοισι Μενέλεως πέλας· ἄλλοι δὲ τοίχους δεξιοὺς λαιούς τ’ ἴσοι ἀνὴρ παρ’ ἄνδρ’ ἕζονθ’, ὑφ’ εἵμασι ξίφη λαθραῖ’ ἔχοντες, ῥόθιά τ’ ἐξεπίμπλατο βοῆς, κελευστοῦ φθέγμαθ’ ὡς ἠκούσαμεν.
ἐπεὶ δὲ γαίας ἦμεν οὔτ’ ἄγαν πρόσω οὔτ’ ἐγγύς, οὕτως ἤρετ’ οἰάκων φύλαξ· Ἔτ’, ὦ ξέν’, ἐς τὸ πρόσθεν—ἢ καλῶς ἔχει;— πλεύσωμεν; ἀρχαὶ γὰρ νεὼς μέλουσι σοί.
ὁ δ’ εἶφ’· Ἅλις μοι. δεξιᾶι δ’ ἑλὼν ξίφος ἐς πρῶιραν εἷρπε κἀπὶ ταυρείωι σφαγῆι σταθεὶς νεκρῶν μὲν οὐδενὸς μνήμην ἔχων, τέμνων δὲ λαιμὸν ηὔχετ’· Ὦ ναίων ἅλα πόντιε Πόσειδον Νηρέως θ’ ἁγναὶ κόραι, σώσατέ μ’ ἐπ’ ἀκτὰς Ναυπλίας δάμαρτά τε ἄσυλον ἐκ γῆς· αἵματος δ’ ἀπορροαὶ ἐς οἶδμ’ ἐσηκόντιζον οὔριαι ξένωι.
καί τις τόδ’ εἶπε· Δόλιος ἡ ναυκληρία· πάλιν πλέωμεν †ἀξίαν† κέλευε σύ, σὺ δὲ στρέφ’ οἴακ’. ἐκ δὲ ταυρείου φόνου Ἀτρέως σταθεὶς παῖς ἀνεβόησε συμμάχους· Τί μέλλετ’, ὦ γῆς Ἑλλάδος λωτίσματα, σφάζειν φονεύειν βαρβάρους νεώς τ’ ἄπο ῥίπτειν ἐς οἶδμα; ναυβάταις δὲ τοῖσι σοῖς βοᾶι κελευστὴς τὴν ἐναντίαν ὄπα· οὐχ εἷ’ ὁ μέν τις λοῖσθον ἀρεῖται δόρυ, ὁ δὲ ζύγ’ ἄξας, ὁ δ’ ἀφελὼν σκαλμοῦ πλάτην καθαιματώσει κρᾶτα πολεμίων ξένων; ὀρθοὶ δ’ ἀνῆιξαν πάντες, οἱ μὲν ἐν χεροῖν κορμοὺς ἔχοντες ναυτικούς, οἱ δὲ ξίφη· φόνωι δὲ ναῦς ἐρρεῖτο. παρακέλευσμα δ’ ἦν πρύμνηθεν Ἑλένης· Ποῦ τὸ Τρωϊκὸν κλέος; δείξατε πρὸς ἄνδρας βαρβάρους. σπουδῆς δ’ ὕπο ἔπιπτον, οἱ δ’ ὠρθοῦντο, τοὺς δὲ κειμένους νεκροὺς ἂν εἶδες. Μενέλεως δ’ ἔχων ὅπλα, ὅπηι νοσοῖεν ξύμμαχοι κατασκοπῶν, ταύτηι προσῆγε χειρὶ δεξιᾶι ξίφος, ὥστ’ ἐκκολυμβᾶν ναός, ἠρήμωσε δὲ σῶν ναυβατῶν ἐρέτμ’· ἐπ’ οἰάκων δὲ βὰς ἄνακτ’ ἐς Ἑλλάδ’ εἶπεν εὐθύνειν δόρυ.
οἱ δ’ ἱστὸν ἦραν, οὔριαι δ’ ἧκον πνοαί· βεβᾶσι δ’ ἐκ γῆς. διαφυγὼν δ’ ἐγὼ φόνον καθῆκ’ ἐμαυτὸν εἰς ἅλ’ ἄγκυραν πάρα· ἤδη δὲ κάμνονθ’ ὁρμιατόνων μέ τις ἀνείλετ’, ἐς δὲ γαῖαν ἐξέβησέ σοι τάδ’ ἀγγελοῦντα. σώφρονος δ’ ἀπιστίας οὐκ ἔστιν οὐδὲν χρησιμώτερον βροτοῖς.
οὐκ ἄν ποτ’ ηὔχουν οὔτε σ’ οὔθ’ ἡμᾶς λαθεῖν Μενέλαον, ὦναξ, ὡς ἐλάνθανεν παρών.
ὦ γυναικείαις τέχναισιν αἱρεθεὶς ἐγὼ τάλας· ἐκπεφεύγασιν γάμοι με. κεἰ μὲν ἦν ἁλώσιμος ναῦς διώγμασιν, πονήσας εἷλον ἂν τάχα ξένους· νῦν δὲ τὴν προδοῦσαν ἡμᾶς τεισόμεσθα σύγγονον, ἥτις ἐν δόμοις ὁρῶσα Μενέλεων οὐκ εἶπέ μοι.
τοιγὰρ οὔποτ’ ἄλλον ἄνδρα ψεύσεται μαντεύμασιν.
οὗτος, ὦ, ποῖ σὸν πόδ’ αἴρεις, δέσποτ’, ἐς ποῖον φόνον; οἷπερ ἡ δίκη κελεύει μ’· ἀλλ’ ἀφίστασ’ ἐκποδών.
βοὐκ ἀφήσομαι πέπλων σῶν· μεγάλα <γὰρ> σπεύδεις κακά.
ἀλλὰ δεσποτῶν κρατήσεις δοῦλος ὤν; βφρονῶγὰρ εὖ.
οὐκ ἔμοιγ’, εἰ μή μ’ ἐάσεις ... βοὐ μὲν οὖν σ’ἐάσομεν.
σύγγονον κτανεῖν κακίστην ... βεὐσεβεστάτηνμὲν οὖν.
ἥ με προύδωκεν ... βκαλήν γε προδοσίαν, δίκαιαδρᾶν.
τἀμὰ λέκτρ’ ἄλλωι διδοῦσα. βτοῖς γε κυριωτέροις.
κύριος δὲ τῶν ἐμῶν τίς; βὃς ἔλαβεν πατρὸς πάρα.
ἀλλ’ ἔδωκεν ἡ τύχη μοι. βτὸ δὲ χρεὼν ἀφείλετο.
οὐ σὲ τἀμὰ χρὴ δικάζειν. βἤν γε βελτίω λέγω.
ἀρχόμεσθ’ ἄρ’, οὐ κρατοῦμεν. βὅσια δρᾶν, τὰ δ’ἔκδικ’ οὔ.
κατθανεῖν ἐρᾶν ἔοικας. βκτεῖνε· σύγγονον δὲ σὴν οὐ κτενεῖς ἡμῶν ἑκόντων ἀλλ’ ἔμ’· ὡς πρὸ δεσποτῶν τοῖσι γενναίοισι δούλοις εὐκλεέστατον θανεῖν.
ἐπίσχες ὀργὰς αἷσιν οὐκ ὀρθῶς φέρηι, Θεοκλύμενε, γαίας τῆσδ’ ἄναξ· δισσοὶ δέ σε Διόσκοροι καλοῦμεν, οὓς Λήδα ποτὲ ἔτικτεν Ἑλένην θ’, ἣ πέφευγε σοὺς δόμους.
οὐ γὰρ πεπρωμένοισιν ὀργίζηι γάμοις, οὐδ’ ἡ θεᾶς Νηρῆιδος ἔκγονος κόρη ἀδικεῖ σ’ ἀδελφὴ Θεονόη, τὰ τῶν θεῶν τιμῶσα πατρός τ’ ἐνδίκους ἐπιστολάς.
[εἰς μὲν γὰρ αἰεὶ τὸν παρόντα νῦν χρόνον κείνην κατοικεῖν σοῖσιν ἐν δόμοις ἐχρῆν· ἐπεὶ δὲ Τροίας ἐξανεστάθη βάθρα καὶ τοῖς θεοῖς παρέσχε τοὔνομ’, οὐκέτι· ἐν τοῖσι δ’ αὐτοῖς δεῖ νιν ἐζεῦχθαι γάμοις ἐλθεῖν τ’ ἐς οἴκους καὶ συνοικῆσαι πόσει.] ἀλλ’ ἴσχε μὲν σῆς συγγόνου μέλαν ξίφος, νόμιζε δ’ αὐτὴν σωφρόνως πράσσειν τάδε.
πάλαι δ’ ἀδελφὴν κἂν πρὶν ἐξεσώσαμεν, ἐπείπερ ἡμᾶς Ζεὺς ἐποίησεν θεούς· ἀλλ’ ἥσσον’ ἦμεν τοῦ πεπρωμένου θ’ ἅμα καὶ τῶν θεῶν, οἷς ταῦτ’ ἔδοξεν ὧδ’ ἔχειν.
σοὶ μὲν τάδ’ αὐδῶ, συγγόνωι δ’ ἐμῆι λέγω· πλεῖ ξὺν πόσει σῶι· πνεῦμα δ’ ἕξετ’ οὔριον· σωτῆρε δ’ ἡμεῖς σὼ κασιγνήτω διπλῶ πόντον παριππεύοντε πέμψομεν πάτραν.
ὅταν δὲ κάμψηις καὶ τελευτήσηις βίον, θεὸς κεκλήσηι [καὶ Διοσκόρων μέτα σπονδῶν μεθέξεις] ξένιά τ’ ἀνθρώπων πάρα ἕξεις μεθ’ ἡμῶν· Ζεὺς γὰρ ὧδε βούλεται.
οὗ δ’ ὥρμισέν σε πρῶτα Μαιάδος τόκος Σπάρτης ἀπάρας τὸν κατ’ οὐρανὸν δρόμον, κλέψας δέμας σὸν μὴ Πάρις γήμειέ σε, φρουρὸν παρ’ Ἀκτὴν τεταμένην νῆσον λέγω, Ἑλένη τὸ λοιπὸν ἐν βροτοῖς κεκλήσεται, ἐπεὶ κλοπαίαν σ’ ἐκ δόμων ἐδέξατο.
καὶ τῶι πλανήτηι Μενέλεωι θεῶν πάρα μακάρων κατοικεῖν νῆσόν ἐστι μόρσιμον· τοὺς εὐγενεῖς γὰρ οὐ στυγοῦσι δαίμονες, τῶν δ’ ἀναριθμήτων μᾶλλον †εἰσιν οἱ πόνοι†.
ὦ παῖδε Λήδας καὶ Διός, τὰ μὲν πάρος νείκη μεθήσω σφῶιν κασιγνήτης πέρι· κείνη δ’ ἴτω πρὸς οἶκον, εἰ θεοῖς δοκεῖ, ἐγὼ δ’ ἀδελφὴν οὐκέτ’ ἂν κτάνοιμ’ ἐμήν.
ἴστον δ’ ἀρίστης σωφρονεστάτης θ’ ἅμα †γεγῶτ’ ἀδελφῆς ὁμογενοῦς ἀφ’ αἵματος†.
καὶ χαίρεθ’ Ἑλένης οὕνεκ’ εὐγενεστάτης γνώμης, ὃ πολλαῖς ἐν γυναιξὶν οὐκ ἔνι.
[ πολλαὶ μορφαὶ τῶν δαιμονίων, πολλὰ δ’ ἀέλπτως κραίνουσι θεοί· καὶ τὰ δοκηθέντ’ οὐκ ἐτελέσθη, τῶν δ’ ἀδοκήτων πόρον ηὗρε θεός.
τοιόνδ’ ἀπέβη τόδε πρᾶγμα.] Τίς τὸν Διὸς σύλλεκτρον οὐκ οἶδεν βροτῶν, Ἀργεῖον Ἀμφιτρύων’, ὃν Ἀλκαῖός ποτε ἔτιχθ’ ὁ Περσέως, πατέρα τόνδ’ Ἡρακλέους; ὃς τάσδε Θήβας ἔσχον, ἔνθ’ ὁ γηγενὴς σπαρτῶν στάχυς ἔβλαστεν, ὧν γένους Ἄρης ἔσωσ’ ἀριθμὸν ὀλίγον, οἳ Κάδμου πόλιν τεκνοῦσι παίδων παισίν· ἔνθεν ἐξέφυ Κρέων Μενοικέως παῖς, ἄναξ τῆσδε χθονός.
Κρέων δὲ Μεγάρας τῆσδε γίγνεται πατήρ, ἣν πάντες ὑμεναίοισι Καδμεῖοί ποτε λωτῶι συνηλάλαξαν ἡνίκ’ εἰς ἐμοὺς δόμους ὁ κλεινὸς Ἡρακλῆς νιν ἤγετο.
λιπὼν δὲ Θήβας, οὗ κατωικίσθην ἐγώ, Μεγάραν τε τήνδε πενθερούς τε παῖς ἐμὸς Ἀργεῖα τείχη καὶ Κυκλωπίαν πόλιν ὠρέξατ’ οἰκεῖν, ἣν ἐγὼ φεύγω κτανὼν Ἠλεκτρύωνα. συμφορὰς δὲ τὰς ἐμὰς ἐξευμαρίζων καὶ πάτραν οἰκεῖν θέλων καθόδου δίδωσι μισθὸν Εὐρυσθεῖ μέγαν, ἐξημερῶσαι γαῖαν, εἴθ’ Ἥρας ὕπο κέντροις δαμασθεὶς εἴτε τοῦ χρεὼν μέτα.
καὶ τοὺς μὲν ἄλλους ἐξεμόχθησεν πόνους, τὸ λοίσθιον δὲ Ταινάρου διὰ στόμα βέβηκ’ ἐς Ἅιδου τὸν τρισώματον κύνα ἐς φῶς ἀνάξων, ἔνθεν οὐχ ἥκει πάλιν.
γέρων δὲ δή τις ἔστι Καδμείων λόγος ὡς ἦν πάρος Δίρκης τις εὐνήτωρ Λύκος τὴν ἑπτάπυργον τήνδε δεσπόζων πόλιν, τὼ λευκοπώλω πρὶν τυραννῆσαι χθονὸς Ἀμφίον’ ἠδὲ Ζῆθον, ἐκγόνω Διός.
οὗ ταὐτὸν ὄνομα παῖς πατρὸς κεκλημένος, Καδμεῖος οὐκ ὢν ἀλλ’ ἀπ’ Εὐβοίας μολών, κτείνει Κρέοντα καὶ κτανὼν ἄρχει χθονός, στάσει νοσοῦσαν τήνδ’ ἐπεσπεσὼν πόλιν.
ἡμῖν δὲ κῆδος ἐς Κρέοντ’ ἀνημμένον κακὸν μέγιστον, ὡς ἔοικε, γίγνεται.
τοὐμοῦ γὰρ ὄντος παιδὸς ἐν μυχοῖς χθονὸς ὁ καινὸς οὗτος τῆσδε γῆς ἄρχων Λύκος τοὺς Ἡρακλείους παῖδας ἐξελεῖν θέλει κτανὼν δάμαρτά <θ’>, ὡς φόνωι σβέσηι φόνον, κἄμ’ (εἴ τι δὴ χρὴ κἄμ’ ἐν ἀνδράσιν λέγειν, γέροντ’ ἀχρεῖον), μή ποθ’ οἵδ’ ἠνδρωμένοι μήτρωσιν ἐκπράξωσιν αἵματος δίκην.
ἐγὼ δέ (λείπει γάρ με τοῖσδ’ ἐν δώμασιν τροφὸν τέκνων οἰκουρόν, ἡνίκα χθονὸς μέλαιναν ὄρφνην εἰσέβαινε, παῖς ἐμός) σὺν μητρί, τέκνα μὴ θάνωσ’ Ἡρακλέους, βωμὸν καθίζω τόνδε σωτῆρος Διός, ὃν καλλινίκου δορὸς ἄγαλμ’ ἱδρύσατο Μινύας κρατήσας οὑμὸς εὐγενὴς τόκος.
πάντων δὲ χρεῖοι τάσδ’ ἕδρας φυλάσσομεν, σίτων ποτῶν ἐσθῆτος, ἀστρώτωι πέδωι πλευρὰς τιθέντες· ἐκ γὰρ ἐσφραγισμένοι δόμων καθήμεθ’ ἀπορίαι σωτηρίας.
φίλων δὲ τοὺς μὲν οὐ σαφεῖς ὁρῶ φίλους, οἱ δ’ ὄντες ὀρθῶς ἀδύνατοι προσωφελεῖν.
τοιοῦτον ἀνθρώποισιν ἡ δυσπραξία· ἧς μήποθ’ ὅστις καὶ μέσως εὔνους ἐμοὶ τύχοι, φίλων ἔλεγχον ἀψευδέστατον.
ὦ πρέσβυ, Ταφίων ὅς ποτ’ ἐξεῖλες πόλιν στρατηλατήσας κλεινὰ Καδμείων δορός, ὡς οὐδὲν ἀνθρώποισι τῶν θείων σαφές.
ἐγὼ γὰρ οὔτ’ ἐς πατέρ’ ἀπηλάθην τύχης, ὃς οὕνεκ’ ὄλβου μέγας ἐκομπάσθη ποτὲ ἔχων τυραννίδ’, ἧς μακραὶ λόγχαι πέρι πηδῶσ’ ἔρωτι σώματ’ εἰς εὐδαίμονα, ἔχων δὲ τέκνα· κἄμ’ ἔδωκε παιδὶ σῶι, ἐπίσημον εὐνὴν Ἡρακλεῖ συνοικίσας.
καὶ νῦν ἐκεῖνα μὲν θανόντ’ ἀνέπτατο, ἐγὼ δὲ καὶ σὺ μέλλομεν θνήισκειν, γέρον, οἵ θ’ Ἡράκλειοι παῖδες, οὓς ὑπὸ πτεροῖς σώιζω νεοσσοὺς ὄρνις ὣς ὑφειμένους.
οἱ δ’ εἰς ἔλεγχον ἄλλος ἄλλοθεν πίτνων Ὦ μῆτερ, αὐδᾶι, ποῖ πατὴρ ἄπεστι γῆς; τί δρᾶι, πόθ’ ἥξει; τῶι νέωι δ’ ἐσφαλμένοι ζητοῦσι τὸν τεκόντ’, ἐγὼ δὲ διαφέρω λόγοισι μυθεύουσα. θαυμάζων δ’ ὅταν πύλαι ψοφῶσι πᾶς ἀνίστησιν πόδα, ὡς πρὸς πατρῶιον προσπεσούμενοι γόνυ.
νῦν οὖν τίν’ ἐλπίδ’ ἢ πόρον σωτηρίας ἐξευμαρίζηι, πρέσβυ; πρὸς σὲ γὰρ βλέπω.
ὡς οὔτε γαίας ὅρι’ ἂν ἐκβαῖμεν λάθραι (φυλακαὶ γὰρ ἡμῶν κρείσσονες κατ’ ἐξόδους) οὔτ’ ἐν φίλοισιν ἐλπίδες σωτηρίας ἔτ’ εἰσὶν ἡμῖν. ἥντιν’ οὖν γνώμην ἔχεις λέγ’ ἐς τὸ κοινόν, μὴ θανεῖν ἕτοιμον ἦι.
ὦ θύγατερ, οὔτοι ῥάιδιον τὰ τοιάδε φαύλως παραινεῖν σπουδάσαντ’ ἄνευ πόνου· χρόνον δὲ μηκύνωμεν ὄντες ἀσθενεῖς.
λύπης τι προσδεῖς ἢ φιλεῖς οὕτω φάος; καὶ τῶιδε χαίρω καὶ φιλῶ τὰς ἐλπίδας.
κἀγώ· δοκεῖν δὲ τἀδόκητ’ οὐ χρή, γέρον.
ἐν ταῖς ἀναβολαῖς τῶν κακῶν ἔνεστ’ ἄκη.
ὁ δ’ ἐν μέσωι γε λυπρὸς ὢν δάκνει χρόνος.
γένοιτο μέντἄν, θύγατερ, οὔριος δρόμος ἐκ τῶν παρόντων τῶνδ’ ἐμοὶ καὶ σοὶ κακῶν ἔλθοι τ’ ἔτ’ ἂν παῖς οὑμός, εὐνήτωρ δὲ σός.
ἀλλ’ ἡσύχαζε καὶ δακρυρρόους τέκνων πηγὰς ἀφαίρει καὶ παρευκήλει λόγοις, κλέπτουσα μύθοις ἀθλίους κλοπὰς ὅμως.
κάμνουσι γάρ τοι καὶ βροτῶν αἱ συμφοραί, καὶ πνεύματ’ ἀνέμων οὐκ ἀεὶ ῥώμην ἔχει, οἵ τ’ εὐτυχοῦντες διὰ τέλους οὐκ εὐτυχεῖς· ἐξίσταται γὰρ πάντ’ ἀπ’ ἀλλήλων δίχα.
οὗτος δ’ ἀνὴρ ἄριστος ὅστις ἐλπίσιν πέποιθεν αἰεί· τὸ δ’ ἀπορεῖν ἀνδρὸς κακοῦ.
ὑψόροφα μέλαθρα καὶ γεραι- ὰ δέμνι’ ἀμφὶ βάκτροις ἔρεισμα θέμενος ἐστάλην ἰηλέμων γέρων ἀοι- δὸς ὥστε πολιὸς ὄρνις, ἔπεα μόνον καὶ δόκημα νυκτερω- πὸν ἐννύχων ὀνείρων, τρομερὰ μὲν ἀλλ’ ὅμως πρόθυμ’, ὦ τέκεα τέκεα πατρὸς ἀπάτορ’, ὦ γεραιὲ σύ τε τάλαινα μᾶ- τερ, ἃ τὸν <ἐν> Ἀίδα δόμοις πόσιν ἀναστενάζεις.
†μὴ προκάμητε πόδα† βαρύ τε κῶ- λον ὥστε πρὸς πετραῖον λέπας †ζυγηφόρον πῶλον ἀνέντες ὡς βάρος φέρον τροχηλάτοιο πώλου†.
λαβοῦ χερῶν καὶ πέπλων, ὅτου λέλοι- πε ποδὸς ἀμαυρὸν ἴχνος.
γέρων γέροντα παρακόμιζ’, ὧι ξύνοπλα δόρατα νέα νέωι τὸ πάρος ἐν ἡλίκων πόνοις ξυνῆν ποτ’, εὐκλεεστάτας πατρίδος οὐκ ὀνείδη.
ἴδετε πατέρος ὡς γορ- γῶπες αἵδε προσφερεῖς ὀμμάτων αὐγαί, τὸ δὲ κακοτυχὲς οὐ λέλοιπεν ἐκ τέκνων οὐδ’ ἀποίχεται χάρις.Ἑλλὰς ὦ ξυμμάχους οἵους οἵους ὀλέσασα τούσδ’ ἀποστερήσηι.
ἀλλ’ εἰσορῶ γὰρ τόνδε δωμάτων πέλας Λύκον περῶντα, τῆσδε κοίρανον χθονός.
τὸν Ἡράκλειον πατέρα καὶ ξυνάορον, εἰ χρή μ’, ἐρωτῶ· χρὴ δ’, ἐπεί γε δεσπότης ὑμῶν καθέστηχ’, ἱστορεῖν ἃ βούλομαι.
τίν’ ἐς χρόνον ζητεῖτε μηκῦναι βίον; τίν’ ἐλπίδ’ ἀλκήν τ’ εἰσορᾶτε μὴ θανεῖν; ἦ τὸν παρ’ Ἅιδηι πατέρα τῶνδε κείμενον πιστεύεθ’ ἥξειν; ὡς ὑπὲρ τὴν ἀξίαν τὸ πένθος αἴρεσθ’, εἰ θανεῖν ὑμᾶς χρεών, σὺ μὲν καθ’ Ἑλλάδ’ ἐκβαλὼν κόμπους κενοὺς ὡς σύγγαμός σοι Ζεὺς τέκνου τε κοινεών, σὺ δ’ ὡς ἀρίστου φωτὸς ἐκλήθης δάμαρ.
τί δὴ τὸ σεμνὸν σῶι κατείργασται πόσει, ὕδραν ἕλειον εἰ διώλεσε κτανὼν ἢ τὸν Νέμειον θῆρ’, ὃν ἐν βρόχοις ἑλὼν βραχίονός φησ’ ἀγχόναισιν ἐξελεῖν; τοῖσδ’ ἐξαγωνίζεσθε; τῶνδ’ ἄρ’ οὕνεκα τοὺς Ἡρακλείους παῖδας οὐ θνήισκειν χρεών; ὁ δ’ ἔσχε δόξαν οὐδὲν ὢν εὐψυχίας θηρῶν ἐν αἰχμῆι, τἄλλα δ’ οὐδὲν ἄλκιμος, ὃς οὔποτ’ ἀσπίδ’ ἔσχε πρὸς λαιᾶι χερὶ οὐδ’ ἦλθε λόγχης ἐγγὺς ἀλλὰ τόξ’ ἔχων, κάκιστον ὅπλον, τῆι φυγῆι πρόχειρος ἦν.
ἀνδρὸς δ’ ἔλεγχος οὐχὶ τόξ’ εὐψυχίας ἀλλ’ ὃς μένων βλέπει τε κἀντιδέρκεται δορὸς ταχεῖαν ἄλοκα τάξιν ἐμβεβώς.
ἔχει δὲ τοὐμὸν οὐκ ἀναίδειαν, γέρον, ἀλλ’ εὐλάβειαν· οἶδα γὰρ κατακτανὼν Κρέοντα πατέρα τῆσδε καὶ θρόνους ἔχων.
οὔκουν τραφέντων τῶνδε τιμωροὺς ἐμοὶ χρήιζω λιπέσθαι, τῶν δεδραμένων δίκην.
τῶι τοῦ Διὸς μὲν Ζεὺς ἀμυνέτω μέρει παιδός· τὸ δ’ εἰς ἔμ’, Ἡράκλεις, ἐμοὶ μέλει λόγοισι τὴν τοῦδ’ ἀμαθίαν ὑπὲρ σέθεν δεῖξαι· κακῶς γάρ σ’ οὐκ ἐατέον κλύειν.
πρῶτον μὲν οὖν τἄρρητ’ (ἐν ἀρρήτοισι γὰρ τὴν σὴν νομίζω δειλίαν, Ἡράκλεες) σὺν μάρτυσιν θεοῖς δεῖ μ’ ἀπαλλάξαι σέθεν.
Διὸς κεραυνὸν ἠρόμην τέθριππά τε ἐν οἷς βεβηκὼς τοῖσι γῆς βλαστήμασιν Γίγασι πλευροῖς πτήν’ ἐναρμόσας βέλη τὸν καλλίνικον μετὰ θεῶν ἐκώμασεν· τετρασκελές θ’ ὕβρισμα, Κενταύρων γένος, Φολόην ἐπελθών, ὦ κάκιστε βασιλέων, ἐροῦ τίν’ ἄνδρ’ ἄριστον ἐγκρίνειαν ἄν· ἢ οὐ παῖδα τὸν ἐμόν, ὃν σὺ φὴις εἶναι δοκεῖν; Δίρφυν τ’ ἐρωτῶν ἥ σ’ ἔθρεψ’ Ἀβαντίδα, οὐκ ἄν <σ’> ἐπαινέσειεν· οὐ γὰρ ἔσθ’ ὅπου ἐσθλόν τι δράσας μάρτυρ’ ἂν λάβοις πάτραν.
τὸ πάνσοφον δ’ εὕρημα, τοξήρη σαγήν, μέμφηι· κλύων νυν τἀπ’ ἐμοῦ σοφὸς γενοῦ.
ἀνὴρ ὁπλίτης δοῦλός ἐστι τῶν ὅπλων θραύσας τε λόγχην οὐκ ἔχει τῶι σώματι θάνατον ἀμῦναι, μίαν ἔχων ἀλκὴν μόνον· καὶ τοῖσι συνταχθεῖσιν οὖσι μὴ ἀγαθοῖς αὐτὸς τέθνηκε δειλίαι τῆι τῶν πέλας.
ὅσοι δὲ τόξοις χεῖρ’ ἔχουσιν εὔστοχον, ἓν μὲν τὸ λῶιστον, μυρίους οἰστοὺς ἀφεὶς ἄλλοις τὸ σῶμα ῥύεται μὴ κατθανεῖν, ἑκὰς δ’ ἀφεστὼς πολεμίους ἀμύνεται τυφλοῖς ὁρῶντας οὐτάσας τοξεύμασιν τὸ σῶμά τ’ οὐ δίδωσι τοῖς ἐναντίοις, ἐν εὐφυλάκτωι δ’ ἐστί. τοῦτο δ’ ἐν μάχηι σοφὸν μάλιστα, δρῶντα πολεμίους κακῶς σώιζειν τὸ σῶμα, μὴ ’κ τύχης ὡρμισμένον.
λόγοι μὲν οἵδε τοῖσι σοῖς ἐναντίαν γνώμην ἔχουσι τῶν καθεστώτων πέρι.
παῖδας δὲ δὴ τί τούσδ’ ἀποκτεῖναι θέλεις; τί σ’ οἵδ’ ἔδρασαν; ἕν τί σ’ ἡγοῦμαι σοφόν, εἰ τῶν ἀρίστων τἄκγον’ αὐτὸς ὢν κακὸς δέδοικας. ἀλλὰ τοῦθ’ ὅμως ἡμῖν βαρύ, εἰ δειλίας σῆς κατθανούμεθ’ οὕνεκα, ὃ χρῆν σ’ ὑφ’ ἡμῶν τῶν ἀμεινόνων παθεῖν, εἰ Ζεὺς δικαίας εἶχεν εἰς ἡμᾶς φρένας.
εἰ δ’ οὖν ἔχειν γῆς σκῆπτρα τῆσδ’ αὐτὸς θέλεις, ἔασον ἡμᾶς φυγάδας ἐξελθεῖν χθονός· βίαι δὲ δράσηις μηδὲν ἢ πείσηι βίαν ὅταν θεοῦ σοι πνεῦμα μεταβαλὸν τύχηι.
φεῦ·ὦ γαῖα Κάδμου (καὶ γὰρ ἐς σ’ ἀφίξομαι λόγους ὀνειδιστῆρας ἐνδατούμενος), τοιαῦτ’ ἀμύνεθ’ Ἡρακλεῖ τέκνοισί τε; Μινύαις ὃς εἷς ἅπασι διὰ μάχης μολὼν Θήβας ἔθηκεν ὄμμ’ ἐλεύθερον βλέπειν.
οὐδ’ Ἑλλάδ’ ἤινεσ’ (οὐδ’ ἀνέξομαί ποτε σιγῶν) κακίστην λαμβάνων ἐς παῖδ’ ἐμόν, ἣν χρῆν νεοσσοῖς τοῖσδε πῦρ λόγχας ὅπλα φέρουσαν ἐλθεῖν, ποντίων καθαρμάτων χέρσου τ’ ἀμοιβὰς ὧν †ἐμόχθησας χάριν†.
τὰ δ’, ὦ τέκν’, ὑμῖν οὔτε Θηβαίων πόλις οὔθ’ Ἑλλὰς ἀρκεῖ· πρὸς δ’ ἔμ’ ἀσθενῆ φίλον δεδόρκατ’, οὐδὲν ὄντα πλὴν γλώσσης ψόφον.
ῥώμη γὰρ ἐκλέλοιπεν ἣν πρὶν εἴχομεν, γήραι δὲ τρομερὰ γυῖα κἀμαυρὸν σθένος.
εἰ δ’ ἦ νέος τε κἄτι σώματος κρατῶν, λαβὼν ἂν ἔγχος τοῦδε τοὺς ξανθοὺς πλόκους καθηιμάτωσ’ ἄν, ὥστ’ Ἀτλαντικῶν πέραν φεύγειν ὅρων ἂν δειλίαι τοὐμὸν δόρυ.
ἆρ’ οὐκ ἀφορμὰς τοῖς λόγοισιν ἁγαθοὶ θνητῶν ἔχουσι, κἂν βραδύς τις ἦι λέγειν; σὺ μὲν λέγ’ ἡμᾶς οἷς πεπύργωσαι λόγοις, ἐγὼ δὲ δράσω σ’ ἀντὶ τῶν λόγων κακῶς.
ἄγ’, οἱ μὲν Ἑλικῶν’, οἱ δὲ Παρνασοῦ πτυχὰς τέμνειν ἄνωχθ’ ἐλθόντες ὑλουργοὺς δρυὸς κορμούς· ἐπειδὰν δ’ ἐσκομισθῶσιν πόλει βωμὸν πέριξ νήσαντες ἀμφήρη ξύλα ἐμπίμπρατ’ αὐτῶν κἀκπυροῦτε σώματα πάντων, ἵν’ εἰδῶσ’ οὕνεκ’ οὐχ ὁ κατθανὼν κρατεῖ χθονὸς τῆσδ’ ἀλλ’ ἐγὼ τὰ νῦν τάδε.
ὑμεῖς δέ, πρέσβεις, ταῖς ἐμαῖς ἐναντίοι γνώμαισιν ὄντες, οὐ μόνον στενάξετε τοὺς Ἡρακλείους παῖδας ἀλλὰ καὶ δόμου τύχας, ὅταν πάσχηι τι, μεμνήσεσθε δὲ δοῦλοι γεγῶτες τῆς ἐμῆς τυραννίδος.
ὦ γῆς λοχεύμαθ’, οὓς Ἄρης σπείρει ποτὲ λάβρον δράκοντος ἐξερημώσας γένυν, οὐ σκῆπτρα, χειρὸς δεξιᾶς ἐρείσματα, ἀρεῖτε καὶ τοῦδ’ ἀνδρὸς ἀνόσιον κάρα καθαιματώσεθ’, ὅστις οὐ Καδμεῖος ὢν ἄρχει κάκιστος τῶν ἐμῶν ἔπηλυς ὤν; ἀλλ’ οὐκ ἐμοῦ γε δεσπόσεις χαίρων ποτὲ οὐδ’ ἁπόνησα πόλλ’ ἐγὼ καμὼν χερὶ ἕξεις. ἀπέρρων δ’ ἔνθεν ἦλθες ἐνθάδε ὕβριζ’. ἐμοῦ γὰρ ζῶντος οὐ κτενεῖς ποτε τοὺς Ἡρακλείους παῖδας· οὐ τοσόνδε γῆς ἔνερθ’ ἐκεῖνος κρύπτεται λιπὼν τέκνα.
ἐπεὶ σὺ μὲν γῆν τήνδε διολέσας ἔχεις, ὁ δ’ ὠφελήσας ἀξίων οὐ τυγχάνει· κἄπειτα πράσσω πόλλ’ ἐγὼ φίλους ἐμοὺς θανόντας εὖ δρῶν, οὗ φίλων μάλιστα δεῖ; ὦ δεξιὰ χείρ, ὡς ποθεῖς λαβεῖν δόρυ, ἐν δ’ ἀσθενείαι τὸν πόθον διώλεσας.
ἐπεί σ’ ἔπαυσ’ ἂν δοῦλον ἐννέποντά με καὶ τάσδε Θήβας εὐκλεῶς ὠνήσαμεν, ἐν αἷς σὺ χαίρεις. οὐ γὰρ εὖ φρονεῖ πόλις στάσει νοσοῦσα καὶ κακοῖς βουλεύμασιν· οὐ γάρ ποτ’ ἂν σὲ δεσπότην ἐκτήσατο.
γέροντες, αἰνῶ· τῶν φίλων γὰρ οὕνεκα ὀργὰς δικαίας τοὺς φίλους ἔχειν χρεών.
ἡμῶν δ’ ἕκατι δεσπόταις θυμούμενοι πάθητε μηδέν. τῆς δ’ ἐμῆς, Ἀμφιτρύων, γνώμης ἄκουσον, ἤν τί σοι δοκῶ λέγειν.
ἐγὼ φιλῶ μὲν τέκνα· πῶς γὰρ οὐ φιλῶ ἅτικτον, ἁμόχθησα; καὶ τὸ κατθανεῖν δεινὸν νομίζω· τῶι δ’ ἀναγκαίωι τρόπωι ὃς ἀντιτείνει σκαιὸν ἡγοῦμαι βροτῶν.
ἡμᾶς δ’, ἐπειδὴ δεῖ θανεῖν, θνήισκειν χρεὼν μὴ πυρὶ καταξανθέντας, ἐχθροῖσιν γέλων διδόντας, οὑμοὶ τοῦ θανεῖν μεῖζον κακόν.
ὀφείλομεν γὰρ πολλὰ δώμασιν καλά· σὲ μὲν δόκησις ἔλαβεν εὐκλεὴς δορός, ὥστ’ οὐκ ἀνεκτὸν δειλίας θανεῖν σ’ ὕπο, οὑμὸς δ’ ἀμαρτύρητος εὐκλεὴς πόσις, ὃς τούσδε παῖδας οὐκ ἂν ἐκσῶσαι θέλοι δόξαν κακὴν λαβόντας· οἱ γὰρ εὐγενεῖς κάμνουσι τοῖς αἰσχροῖσι τῶν τέκνων ὕπερ· ἐμοί τε μίμημ’ ἀνδρὸς οὐκ ἀπωστέον.
σκέψαι δὲ τὴν σὴν ἐλπίδ’ ἧι λογίζομαι· ἥξειν νομίζεις παῖδα σὸν γαίας ὕπο; καὶ τίς θανόντων ἦλθεν ἐξ Ἅιδου πάλιν; ἀλλ’ ὡς λόγοισι τόνδε μαλθάξαιμεν ἄν; ἥκιστα· φεύγειν σκαιὸν ἄνδρ’ ἐχθρὸν χρεών, σοφοῖσι δ’ εἴκειν καὶ τεθραμμένοις καλῶς· ῥᾶιον γὰρ αἰδοῖ σ’ ὑποβαλὼν φίλ’ ἂν τέμοις.
ἤδη δ’ ἐσῆλθέ μ’ εἰ παραιτησαίμεθα φυγὰς τέκνων τῶνδ’· ἀλλὰ καὶ τόδ’ ἄθλιον πενίαι σὺν οἰκτρᾶι περιβαλεῖν σωτηρίαν, ὡς τὰ ξένων πρόσωπα φεύγουσιν φίλοις ἓν ἦμαρ ἡδὺ βλέμμ’ ἔχειν φασὶν μόνον.
τόλμα μεθ’ ἡμῶν θάνατον, ὃς μένει σ’ ὅμως.
προκαλούμεθ’ εὐγένειαν, ὦ γέρον, σέθεν· τὰς τῶν θεῶν γὰρ ὅστις ἐκμοχθεῖ τύχας πρόθυμός ἐστιν, ἡ προθυμία δ’ ἄφρων· ὃ χρὴ γὰρ οὐδεὶς μὴ χρεὼν θήσει ποτέ.
εἰ μὲν σθενόντων τῶν ἐμῶν βραχιόνων ἦν τίς σ’ ὑβρίζων, ῥαιδίως ἔπαυσά τἄν· νῦν δ’ οὐδέν ἐσμεν. σὸν δὲ τοὐντεῦθεν σκοπεῖν ὅπως διώσηι τὰς τύχας, Ἀμφιτρύων.
οὔτοι τὸ δειλὸν οὐδὲ τοῦ βίου πόθος θανεῖν ἐρύκει μ’, ἀλλὰ παιδὶ βούλομαι σῶσαι τέκν’· ἄλλως δ’ ἀδυνάτων ἔοικ’ ἐρᾶν.
ἰδού, πάρεστιν ἥδε φασγάνωι δέρη κεντεῖν φονεύειν ἱέναι πέτρας ἄπο.
μίαν δὲ νῶιν δὸς χάριν, ἄναξ, ἱκνούμεθα· κτεῖνόν με καὶ τήνδ’ ἀθλίαν παίδων πάρος, ὡς μὴ τέκν’ εἰσίδωμεν, ἀνόσιον θέαν, ψυχορραγοῦντα καὶ καλοῦντα μητέρα πατρός τε πατέρα. τἄλλα δ’, εἰ πρόθυμος εἶ, πρᾶσσ’· οὐ γὰρ ἀλκὴν ἔχομεν ὥστε μὴ θανεῖν.
κἀγώ σ’ ἱκνοῦμαι χάριτι προσθεῖναι χάριν, <ἡμῖν> ἵν’ ἀμφοῖν εἷς ὑπουργήσηις διπλᾶ· κόσμον πάρες μοι παισὶ προσθεῖναι νεκρῶν, δόμους ἀνοίξας (νῦν γὰρ ἐκκεκλήιμεθα), ὡς ἀλλὰ ταῦτά γ’ ἀπολάχωσ’ οἴκων πατρός.
ἔσται τάδ’· οἴγειν κλῆιθρα προσπόλοις λέγω.
κοσμεῖσθ’ ἔσω μολόντες· οὐ φθονῶ πέπλων.
ὅταν δὲ κόσμον περιβάλησθε σώμασιν ἥξω πρὸς ὑμᾶς νερτέραι δώσων χθονί.
ὦ τέκν’, ὁμαρτεῖτ’ ἀθλίωι μητρὸς ποδὶ πατρῶιον ἐς μέλαθρον, οὗ τῆς οὐσίας ἄλλοι κρατοῦσι, τὸ δ’ ὄνομ’ ἔσθ’ ἡμῶν ἔτι.
ὦ Ζεῦ, μάτην ἄρ’ ὁμόγαμόν σ’ ἐκτησάμην, μάτην δὲ παιδὸς κοινεῶν’ ἐκλήιζομεν· σὺ δ’ ἦσθ’ ἄρ’ ἧσσον ἢ ’δόκεις εἶναι φίλος.
ἀρετῆι σε νικῶ θνητὸς ὢν θεὸν μέγαν· παῖδας γὰρ οὐ προύδωκα τοὺς Ἡρακλέους.
σὺ δ’ ἐς μὲν εὐνὰς κρύφιος ἠπίστω μολεῖν, τἀλλότρια λέκτρα δόντος οὐδενὸς λαβών, σώιζειν δὲ τοὺς σοὺς οὐκ ἐπίστασαι φίλους.
ἀμαθής τις εἶ θεὸς ἢ δίκαιος οὐκ ἔφυς.
αἴλινον μὲν ἐπ’ εὐτυχεῖ μολπᾶι Φοῖβος ἰαχεῖ τὰν καλλίφθογγον κιθάραν ἐλαύνων πλήκτρωι χρυσέωι· ἐγὼ δὲ τὸν γᾶς ἐνέρων τ’ ἐς ὄρφναν μολόντα παῖδ’, εἴτε Διός νιν εἴπω εἴτ’ Ἀμφιτρύωνος ἶνιν,ὑμνῆσαι στεφάνωμα μό- χθων δι’ εὐλογίας θέλω.
γενναίων δ’ ἀρεταὶ πόνων τοῖς θανοῦσιν ἄγαλμα.
πρῶτον μὲν Διὸς ἄλσος ἠρήμωσε λέοντος, πυρσῶι δ’ ἀμφεκαλύφθη ξανθὸν κρᾶτ’ ἐπινωτίσας δεινοῦ χάσματι θηρός.
τάν τ’ ὀρεινόμον ἀγρίων Κενταύρων ποτὲ γένναν ἔστρωσεν τόξοις φονίοις, ἐναίρων πτανοῖς βέλεσιν.
ξύνοιδε Πηνειὸς ὁ καλ- λιδίνας μακραί τ’ ἄρου- ραι πεδίων ἄκαρποικαὶ Πηλιάδες θεράπναι σύγχορτοί θ’ Ὁμόλας ἔναυ- λοι, πεύκαισιν ὅθεν χέρας πληροῦντες χθόνα Θεσσάλων ἱππείαις ἐδάμαζον.
τάν τε χρυσοκάρανον δόρκα ποικιλόνωτον συλήτειραν ἀγρωστᾶν κτείνας θηροφόνον θεὰν Οἰνωᾶτιν ἀγάλλει.
τεθρίππων τ’ ἐπέβα καὶ ψαλίοις ἐδάμασσε πώ- λους Διομήδεος, αἳ φονίαισι φάτ- ναις ἀχάλιν’ ἐθόαζον κάθαιμα γένυσι σῖτα, χαρμοναῖσιν ἀνδροβρῶσι δυστράπεζοι· πέραν δ’ ἀργυρορρύτων Ἕβρουδιεπέρασεν ὄχθων, Μυκηναίωι πονῶν τυράννωι.
ἄν τε Μηλιάδ’ ἀκτὰν Ἀναύρου παρὰ παγὰς Κύκνον ξεινοδαΐκταν τόξοις ὤλεσεν, Ἀμφαναί- ας οἰκήτορ’ ἄμεικτον.
ὑμνωιδούς τε κόρας ἤλυθεν ἑσπέριόν <τ’> ἐς αὐ- λὰν χρύσεον πετάλων ἄπο μηλοφό- ρων χερὶ καρπὸν ἀμέρξων, δράκοντα πυρσόνωτον,ὅς <σφ’> ἄπλατον ἀμφελικτὸς ἕλικ’ ἐφρούρει, κτανών· ποντίας θ’ ἁλὸς μυχοὺς εἰσέβαινε, θνατοῖς γαλανείας τιθεὶς ἐρετμοῖς.
οὐρανοῦ θ’ ὑπὸ μέσσαν ἐλαύνει χέρας ἕδραν, Ἄτλαντος δόμον ἐλθών, ἀστρωπούς τε κατέσχεν οἴ- κους εὐανορίαι θεῶν.
τὸν ἱππευτάν τ’ Ἀμαζόνων στρατὸν Μαιῶτιν ἀμφὶ πολυπόταμον ἔβα δι’ ἄξεινον οἶδμα λίμνας, τίν’ οὐκ ἀφ’ Ἑλλανίας ἄγορον ἁλίσας φίλων, κόρας Ἀρείας †πέπλων χρυσεόστολον φάρος† ζωστῆρος ὀλεθρίους ἄγρας· τὰ κλεινὰ δ’ Ἑλλὰς ἔλαβε βαρ- βάρου κόρας λάφυρα καὶ σώιζεται Μυκήναις.
τάν τε μυριόκρανον πολύφονον κύνα Λέρνας ὕδραν ἐξεπύρωσεν, βέλεσί τ’ ἀμφέβαλ’ <ἰόν>, τὸν τρισώματον οἷσιν ἔ- κτα βοτῆρ’ Ἐρυθείας.
δρόμων τ’ ἄλλων ἀγάλματ’ εὐτυχῆ διῆλθε τόν <τε> πολυδάκρυον ἔπλευσ’ ἐς Ἅιδαν, πόνων τελευτάν, ἵν’ ἐκπεραίνει τάλας βίοτον οὐδ’ ἔβα πάλιν.
στέγαι δ’ ἔρημοι φίλων, τὰν δ’ ἀνόστιμον τέκνων Χάρωνος ἐπιμένει πλάτα βίου κέλευθον ἄθεον ἄδι- κον· ἐς δὲ σὰς χέρας βλέπει δώματ’ οὐ παρόντος.
εἰ δ’ ἐγὼ σθένος ἥβων δόρυ τ’ ἔπαλλον ἐν αἰχμᾶι Καδμείων τε σύνηβοι, τέκεσιν ἂν προπαρέσταν ἀλκᾶι· νῦν δ’ ἀπολείπομαι τᾶς εὐδαίμονος ἥβας.
ἀλλ’ ἐσορῶ γὰρ τούσδε φθιμένων ἔνδυτ’ ἔχοντας, τοὺς τοῦ μεγάλου δή ποτε παῖδας τὸ πρὶν Ἡρακλέους, ἄλοχόν τε φίλην †ὑπὸ σειραίοις ποσὶν† ἕλκουσαν τέκνα καὶ γεραιὸν πατέρ’ Ἡρακλέους.
δύστηνος ἐγώ, δακρύων ὡς οὐ δύναμαι κατέχειν γραίας ὄσσων ἔτι πηγάς.
εἶἑν· τίς ἱερεύς, τίς σφαγεὺς τῶν δυσπότμων; [ἢ τῆς ταλαίνης τῆς ἐμῆς ψυχῆς φονεύς;] ἕτοιμ’ ἄγειν τὰ θύματ’ εἰς Ἅιδου τάδε.
ὦ τέκν’, ἀγόμεθα ζεῦγος οὐ καλὸν νεκρῶν, ὁμοῦ γέροντες καὶ νέοι καὶ μητέρες.
ὦ μοῖρα δυστάλαιν’ ἐμή τε καὶ τέκνων τῶνδ’, οὓς πανύστατ’ ὄμμασιν προσδέρκομαι.
ἐτέκομεν ὑμᾶς, πολεμίοις δ’ ἐθρεψάμην ὕβρισμα κἀπίχαρμα καὶ διαφθοράν.
φεῦ·ἦ πολύ γε δόξης ἐξέπεσον εὐέλπιδος, ἣν πατρὸς ὑμῶν ἐκ λόγων ποτ’ ἤλπισα.
σοὶ μὲν γὰρ Ἄργος ἔνεμ’ ὁ κατθανὼν πατήρ, Εὐρυσθέως δ’ ἔμελλες οἰκήσειν δόμους τῆς καλλικάρπου κράτος ἔχων Πελασγίας, στολήν τε θηρὸς ἀμφέβαλλε σῶι κάραι λέοντος, ἧιπερ αὐτὸς ἐξωπλίζετο.
σὺ δ’ ἦσθα Θηβῶν τῶν φιλαρμάτων ἄναξ ἔγκληρα πεδία τἀμὰ γῆς κεκτημένος, ὡς ἐξέπειθες τὸν κατασπείραντά σε, ἐς δεξιάν τε σὴν ἀλεξητήριον ξύλον καθίει δαίδαλον, ψευδῆ δόσιν.
σοὶ δ’ ἣν ἔπερσε τοῖς ἑκηβόλοις ποτὲ τόξοισι δώσειν Οἰχαλίαν ὑπέσχετο.
τρεῖς δ’ ὄντας <ὑμᾶς> τριπτύχοις τυραννίσιν πατὴρ ἐπύργου, μέγα φρονῶν εὐανδρίαι.
ἐγὼ δὲ νύμφας ἠκροθινιαζόμην κήδη συνάψουσ’ ἔκ τ’ Ἀθηναίων χθονὸς Σπάρτης τε Θηβῶν θ’, ὡς ἀνημμένοι κάλωις πρυμνησίοισι βίον ἔχοιτ’ εὐδαίμονα.
καὶ ταῦτα φροῦδα· μεταβαλοῦσα δ’ ἡ τύχη νύμφας μὲν ὑμῖν Κῆρας ἀντέδωκ’ ἔχειν, ἐμοὶ δὲ δάκρυα λουτρὰ δυστήνωι φέρειν.
πατὴρ δὲ πατρὸς ἑστιᾶι γάμους ὅδε, Ἅιδην νομίζων πενθερόν, κῆδος πικρόν.
ὤμοι, τίν’ ὑμῶν πρῶτον ἢ τίν’ ὕστατον πρὸς στέρνα θῶμαι; τῶι προσαρμόσω στόμα; τίνος λάβωμαι; πῶς ἂν ὡς ξουθόπτερος μέλισσα συνενέγκαιμ’ ἂν ἐκ πάντων γόους, ἐς ἓν δ’ ἐνεγκοῦσ’ ἀθρόον ἀποδοίην δάκρυ; ὦ φίλτατ’, εἴ τις φθόγγος εἰσακούεται θνητῶν παρ’ Ἅιδηι, σοὶ τάδ’, Ἡράκλεις, λέγω· θνήισκει πατὴρ σὸς καὶ τέκν’, ὄλλυμαι δ’ ἐγώ, ἣ πρὶν μακαρία διὰ σ’ ἐκληιζόμην βροτοῖς.
ἄρηξον, ἐλθέ· καὶ σκιὰ φάνηθί μοι.
ἅλις γὰρ ἐλθὼν κἂν ὄναρ γένοιο σύ· κακοὶ γάρ εἰσιν οἳ τέκνα κτείνουσι σά.
σὺ μὲν τὰ νέρθεν εὐτρεπῆ ποιοῦ, γύναι· ἐγὼ δὲ σ’, ὦ Ζεῦ, χεῖρ’ ἐς οὐρανὸν δικὼν αὐδῶ, τέκνοισιν εἴ τι τοισίδ’ ὠφελεῖν μέλλεις, ἀμύνειν, ὡς τάχ’ οὐδὲν ἀρκέσεις.
καίτοι κέκλησαι πολλάκις· μάτην πονῶ· θανεῖν γάρ, ὡς ἔοικ’, ἀναγκαίως ἔχει.
ἀλλ’, ὦ γέροντες, σμικρὰ μὲν τὰ τοῦ βίου, τοῦτον δ’ ὅπως ἥδιστα διαπεράσατε ἐξ ἡμέρας ἐς νύκτα μὴ λυπούμενοι.
ὡς ἐλπίδας μὲν ὁ χρόνος οὐκ ἐπίσταται σώιζειν, τὸ δ’ αὑτοῦ σπουδάσας διέπτατο.
ὁρᾶτ’ ἔμ’ ὅσπερ ἦ περίβλεπτος βροτοῖς ὀνομαστὰ πράσσων, καί μ’ ἀφείλεθ’ ἡ τύχη ὥσπερ πτερὸν πρὸς αἰθέρ’ ἡμέραι μιᾶι.
ὁ δ’ ὄλβος ὁ μέγας ἥ τε δόξ’ οὐκ οἶδ’ ὅτωι βέβαιός ἐστι. χαίρετ’· ἄνδρα γὰρ φίλον πανύστατον νῦν, ἥλικες, δεδόρκατε.
ἔα·ὦ πρέσβυ, λεύσσω τἀμὰ φίλτατ’, ἢ τί φῶ; οὐκ οἶδα, θύγατερ· ἀφασία δὲ κἄμ’ ἔχει.
ὅδ’ ἐστὶν ὃν γῆς νέρθεν εἰσηκούομεν, εἰ μή γ’ ὄνειρον ἐν φάει τι λεύσσομεν.
τί φημί; ποῖ’ ὄνειρα κηραίνουσ’ ὁρῶ; οὐκ ἔσθ’ ὅδ’ ἄλλος ἀντὶ σοῦ παιδός, γέρον.
δεῦρ’, ὦ τέκν’, ἐκκρίμνασθε πατρώιων πέπλων, ἴτ’ ἐγκονεῖτε, μὴ μεθῆτ’, ἐπεὶ Διὸς σωτῆρος ὑμῖν οὐδέν ἐσθ’ ὅδ’ ὕστερος.
ὦ χαῖρε μέλαθρον πρόπυλά θ’ ἑστίας ἐμῆς, ὡς ἄσμενός σ’ ἐσεῖδον ἐς φάος μολών.
ἔα· τί χρῆμα; τέκν’ ὁρῶ πρὸ δωμάτων στολμοῖσι νεκρῶν κρᾶτας ἐξεστεμμένα ὄχλωι τ’ ἐν ἀνδρῶν τὴν ἐμὴν ξυνάορον πατέρα τε δακρύοντα συμφορὰς τίνας; φέρ’ ἐκπύθωμαι τῶνδε πλησίον σταθείς· γύναι, τί καινὸν ἦλθε δώμασιν χρέος; ὦ φίλτατ’ ἀνδρῶν ὦ φάος μολὼν πατρί ἥκεις, ἐσώθης εἰς ἀκμὴν ἐλθὼν φίλοις; τί φήις; τίν’ ἐς ταραγμὸν ἥκομεν, πάτερ; διωλλύμεσθα· σὺ δέ, γέρον, σύγγνωθί μοι, εἰ πρόσθεν ἥρπασ’ ἃ σὲ λέγειν πρὸς τόνδ’ ἐχρῆν· τὸ θῆλυ γάρ πως μᾶλλον οἰκτρὸν ἀρσένων, καὶ τἄμ’ ἔθνηισκε τέκν’, ἀπωλλύμην δ’ ἐγώ.
Ἄπολλον, οἵοις φροιμίοις ἄρχηι λόγου.
τεθνᾶσ’ ἀδελφοὶ καὶ πατὴρ οὑμὸς γέρων.
πῶς φήις; τί δράσας ἢ μόρου ποίου τυχών; Λύκος σφ’ ὁ καινὸς γῆς ἄναξ διώλεσεν.
ὅπλοις ἀπαντῶν ἢ νοσησάσης χθονός; στάσει· τὸ Κάδμου δ’ ἑπτάπυλον ἔχει κράτος.
τί δῆτα πρὸς σὲ καὶ γέροντ’ ἦλθεν φόβος; κτείνειν ἔμελλε πατέρα κἀμὲ καὶ τέκνα.
τί φήις; τί ταρβῶν ὀρφάνευμ’ ἐμῶν τέκνων; μή ποτε Κρέοντος θάνατον ἐκτεισαίατο.
κόσμος δὲ παίδων τίς ὅδε νερτέροις πρέπων; θανάτου τάδ’ ἤδη περιβόλαι’ ἐνήμμεθα.
καὶ πρὸς βίαν ἐθνήισκετ’; ὦ τλήμων ἐγώ.
φίλων <γ’> ἔρημοι· σὲ δὲ θανόντ’ ἠκούομεν.
πόθεν δ’ ἐς ὑμᾶς ἥδ’ ἐσῆλθ’ ἀθυμία; Εὐρυσθέως κήρυκες ἤγγελλον τάδε.
τί δ’ ἐξελείπετ’ οἶκον ἑστίαν τ’ ἐμήν; βίαι, πατὴρ μὲν ἐκπεσὼν στρωτοῦ λέχους κοὐκ ἔσχεν αἰδὼς τὸν γέροντ’ ἀτιμάσαι; αἰδώς; ἀποικεῖ τῆσδε τῆς θεοῦ πρόσω.
οὕτω δ’ ἀπόντες ἐσπανίζομεν φίλων; φίλοι γάρ εἰσιν ἀνδρὶ δυστυχεῖ τίνες; μάχας δὲ Μινυῶν ἃς ἔτλην ἀπέπτυσαν; ἄφιλον, ἵν’ αὖθίς σοι λέγω, τὸ δυστυχές.
οὐ ῥίψεθ’ Ἅιδου τάσδε περιβολὰς κόμης καὶ φῶς ἀναβλέψεσθε, τοῦ κάτω σκότου φίλας ἀμοιβὰς ὄμμασιν δεδορκότες; ἐγὼ δέ, νῦν γὰρ τῆς ἐμῆς ἔργον χερός, πρῶτον μὲν εἶμι καὶ κατασκάψω δόμους καινῶν τυράννων, κρᾶτα δ’ ἀνόσιον τεμὼν ῥίψω κυνῶν ἕλκημα· Καδμείων δ’ ὅσους κακοὺς ἐφηῦρον εὖ παθόντας ἐξ ἐμοῦ τῶι καλλινίκωι τῶιδ’ ὅπλωι χειρώσομαι, τοὺς δὲ πτερωτοῖς διαφορῶν τοξεύμασιν νεκρῶν ἅπαντ’ Ἰσμηνὸν ἐμπλήσω φόνου, Δίρκης τε νᾶμα λευκὸν αἱμαχθήσεται.
τῶι γάρ μ’ ἀμύνειν μᾶλλον ἢ δάμαρτι χρὴ καὶ παισὶ καὶ γέροντι; χαιρόντων πόνοι· μάτην γὰρ αὐτοὺς τῶνδε μᾶλλον ἤνυσα.
καὶ δεῖ μ’ ὑπὲρ τῶνδ’, εἴπερ οἵδ’ ὑπὲρ πατρός, θνήισκειν ἀμύνοντ’· ἢ τί φήσομεν καλὸν ὕδραι μὲν ἐλθεῖν ἐς μάχην λέοντί τε Εὐρυσθέως πομπαῖσι, τῶν δ’ ἐμῶν τέκνων οὐκ ἐκπονήσω θάνατον; οὐκ ἄρ’ Ἡρακλῆς ὁ καλλίνικος ὡς πάροιθε λέξομαι.
δίκαια τοὺς τεκόντας ὠφελεῖν τέκνα πατέρα τε πρέσβυν τήν τε κοινωνὸν γάμων.
πρὸς σοῦ μέν, ὦ παῖ, τοῖς φίλοις <τ’> εἶναι φίλον τά τ’ ἐχθρὰ μισεῖν· ἀλλὰ μὴ ’πείγου λίαν.
τί δ’ ἐστὶ τῶνδε θᾶσσον ἢ χρεών, πάτερ; πολλοὺς πένητας, ὀλβίους δὲ τῶι λόγωι δοκοῦντας εἶναι συμμάχους ἄναξ ἔχει, οἳ στάσιν ἔθηκαν καὶ διώλεσαν πόλιν ἐφ’ ἁρπαγαῖσι τῶν πέλας, τὰ δ’ ἐν δόμοις δαπάναισι φροῦδα διαφυγόνθ’ ὑπ’ ἀργίας.
ὤφθης <δ’> ἐσελθὼν πόλιν· ἐπεὶ δ’ ὤφθης, ὅρα ἐχθροὺς ἀθροίσας μὴ παρὰ γνώμην πέσηις.
μέλει μὲν οὐδὲν εἴ με πᾶσ’ εἶδεν πόλις· ὄρνιν δ’ ἰδών τιν’ οὐκ ἐν αἰσίοις ἕδραις ἔγνων πόνον τιν’ ἐς δόμους πεπτωκότα, ὥστ’ ἐκ προνοίας κρύφιος εἰσῆλθον χθόνα.
καλῶς· παρελθών νυν πρόσειπέ θ’ Ἑστίαν καὶ δὸς πατρώιοις δώμασιν σὸν ὄμμ’ ἰδεῖν.
ἥξει γὰρ αὐτὸς σὴν δάμαρτα καὶ τέκνα ἕλξων φονεύσων κἄμ’ ἐπισφάξων ἄναξ.
μένοντι δ’ αὐτοῦ πάντα σοι γενήσεται τῆι τ’ ἀσφαλείαι κερδανεῖς· πόλιν δὲ σὴν μὴ πρὶν ταράξηις πρὶν τόδ’ εὖ θέσθαι, τέκνον.
δράσω τάδ’· εὖ γὰρ εἶπας· εἶμ’ ἔσω δόμων.
χρόνωι δ’ ἀνελθὼν ἐξ ἀνηλίων μυχῶν Ἅιδου Κόρης <τ’> ἔνερθεν οὐκ ἀτιμάσω θεοὺς προσειπεῖν πρῶτα τοὺς κατὰ στέγας.
ἦλθες γὰρ ὄντως δώματ’ εἰς Ἅιδου, τέκνον; καὶ θῆρά γ’ ἐς φῶς τὸν τρίκρανον ἤγαγον.
μάχηι κρατήσας ἢ θεᾶς δωρήμασιν; μάχηι· τὰ μυστῶν δ’ ὄργι’ εὐτύχησ’ ἰδών.
ἦ καὶ κατ’ οἴκους ἐστὶν Εὐρυσθέως ὁ θήρ; Χθονίας νιν ἄλσος Ἑρμιών τ’ ἔχει πόλις.
οὐδ’ οἶδεν Εὐρυσθεύς σε γῆς ἥκοντ’ ἄνω; οὐκ οἶδ’, ἵν’ ἐλθὼν τἀνθάδ’ εἰδείην πάρος.
χρόνον δὲ πῶς τοσοῦτον ἦσθ’ ὑπὸ χθονί; Θησέα κομίζων ἐχρόνισ’ <ἐξ> Ἅιδου, πάτερ.
καὶ ποῦ ’στιν; ἦ γῆς πατρίδος οἴχεται πέδον; βέβηκ’ Ἀθήνας νέρθεν ἄσμενος φυγών.
ἀλλ’ εἶ’ ὁμαρτεῖτ’, ὦ τέκν’, ἐς δόμους πατρί· καλλίονές τἄρ’ εἴσοδοι τῶν ἐξόδων πάρεισιν ὑμῖν. ἀλλὰ θάρσος ἴσχετε καὶ νάματ’ ὄσσων μηκέτ’ ἐξανίετε, σύ τ’, ὦ γύναι μοι, σύλλογον ψυχῆς λαβὲ τρόμου τε παῦσαι, καὶ μέθεσθ’ ἐμῶν πέπλων· οὐ γὰρ πτερωτὸς οὐδὲ φευξείω φίλους.
ἆ,οἵδ’ οὐκ ἀφιᾶσ’ ἀλλ’ ἀνάπτονται πέπλων τοσῶιδε μᾶλλον· ὧδ’ ἔβητ’ ἐπὶ ξυροῦ; ἄξω λαβών γε τούσδ’ ἐφολκίδας χεροῖν, ναῦς δ’ ὣς ἐφέλξω· καὶ γὰρ οὐκ ἀναίνομαι θεράπευμα τέκνων. πάντα τἀνθρώπων ἴσα· φιλοῦσι παῖδας οἵ τ’ ἀμείνονες βροτῶν οἵ τ’ οὐδὲν ὄντες· χρήμασιν δὲ διάφοροι· ἔχουσιν, οἱ δ’ οὔ· πᾶν δὲ φιλότεκνον γένος.
ἁ νεότας μοι φίλον· ἄ- χθος δὲ τὸ γῆρας αἰεὶ βαρύτερον Αἴτνας σκοπέλων ἐπὶ κρατὶ κεῖται, βλεφάρων σκοτεινὸν φάος ἐπικαλύψαν.
μή μοι μήτ’ Ἀσιήτιδος τυραννίδος ὄλβος εἴη, μὴ χρυσοῦ δώματα πλήρη τᾶς ἥβας ἀντιλαβεῖν, ἃ καλλίστα μὲν ἐν ὄλβωι, καλλίστα δ’ ἐν πενίαι.
τὸ δὲ λυγρὸν φόνιόν τε γῆ- ρας μισῶ· κατὰ κυμάτων δ’ ἔρροι μηδέ ποτ’ ὤφελεν θνατῶν δώματα καὶ πόλεις ἐλθεῖν, ἀλλὰ κατ’ αἰθέρ’ αἰ- εὶ πτεροῖσι φορείσθω.
εἰ δὲ θεοῖς ἦν ξύνεσις καὶ σοφία κατ’ ἄνδρας, δίδυμον ἂν ἥβαν ἔφερον, φανερὸν χαρακτῆρ’ ἀρετᾶς ὅσοισιν μέτα, καὶ θανόντες εἰς αὐγὰς πάλιν ἁλίου δισσοὺς ἂν ἔβαν διαύλους, ἁ δυσγένεια δ’ ἁπλοῦν ἂν εἶχε ζόας βίοτον, καὶ τῶιδ’ ἂν τούς τε κακοὺς ἦν γνῶναι καὶ τοὺς ἀγαθούς, ἴσον ἅτ’ ἐν νεφέλαισιν ἄ- στρων ναύταις ἀριθμὸς πέλει.
νῦν δ’ οὐδεὶς ὅρος ἐκ θεῶν χρηστοῖς οὐδὲ κακοῖς σαφής, ἀλλ’ εἱλισσόμενός τις αἰ- ὼν πλοῦτον μόνον αὔξει.
οὐ παύσομαι τὰς Χάριτας ταῖς Μούσαισιν συγκαταμει- γνύς, ἡδίσταν συζυγίαν.
μὴ ζώιην μετ’ ἀμουσίας, αἰεὶ δ’ ἐν στεφάνοισιν εἴην· ἔτι τοι γέρων ἀοιδὸς κελαδῶ Μναμοσύναν, ἔτι τὰν Ἡρακλέους καλλίνικον ἀείδω παρά τε Βρόμιον οἰνοδόταν παρά τε χέλυος ἑπτατόνου μολπὰν καὶ Λίβυν αὐλόν.
οὔπω καταπαύσομεν Μούσας αἵ μ’ ἐχόρευσαν.
παιᾶνα μὲν Δηλιάδες <ναῶν> ὑμνοῦσ’ ἀμφὶ πύλας τὸν Λατοῦς εὔπαιδα γόνον, εἱλίσσουσαι καλλίχοροι· παιᾶνας δ’ ἐπὶ σοῖς μελάθροις κύκνος ὣς γέρων ἀοιδὸς πολιᾶν ἐκ γενύων κελαδήσω· τὸ γὰρ εὖ τοῖς ὕμνοισιν ὑπάρχει.
Διὸς ὁ παῖς· τᾶς δ’ εὐγενίας πλέον ὑπερβάλλων <ἀρετᾶι> μοχθήσας τὸν ἄκυμον θῆκεν βίοτον βροτοῖς πέρσας δείματα θηρῶν.
ἐς καιρὸν οἴκων, Ἀμφιτρύων, ἔξω περᾶις· χρόνος γὰρ ἤδη δαρὸς ἐξ ὅτου πέπλοις κοσμεῖσθε σῶμα καὶ νεκρῶν ἀγάλμασιν.
ἀλλ’ εἶα παῖδας καὶ δάμαρθ’ Ἡρακλέους ἔξω κέλευε τῶνδε φαίνεσθαι δόμων, ἐφ’ οἷς ὑπέστητ’ αὐτεπάγγελτοι θανεῖν.
ἄναξ, διώκεις μ’ ἀθλίως πεπραγότα ὕβριν θ’ ὑβρίζεις ἐπὶ θανοῦσι τοῖς ἐμοῖς· ἃ χρῆν σε μετρίως, κεἰ κρατεῖς, σπουδὴν ἔχειν.
ἐπεὶ δ’ ἀνάγκην προστίθης ἡμῖν θανεῖν, στέργειν ἀνάγκη· δραστέον δ’ ἃ σοὶ δοκεῖ.
ποῦ δῆτα Μεγάρα; ποῦ τέκν’ Ἀλκμήνης γόνου; δοκῶ μὲν αὐτήν, ὡς θύραθεν εἰκάσαι τί χρῆμα; δόξης τίνος ἔχεις τεκμήριον; ἱκέτιν πρὸς ἁγνοῖς Ἑστίας θάσσειν βάθροις ἀνόνητά γ’ ἱκετεύουσαν ἐκσῶσαι βίον.
καὶ τὸν θανόντα γ’ ἀνακαλεῖν μάτην πόσιν.
ὁ δ’ οὐ πάρεστιν οὐδὲ μὴ μόληι ποτέ.
οὔκ, εἴ γε μή τις θεῶν ἀναστήσειέ νιν.
χώρει πρὸς αὐτὴν κἀκκόμιζε δωμάτων.
μέτοχος ἂν εἴην τοῦ φόνου δράσας τόδε.
ἡμεῖς <δ’>, ἐπειδὴ σοὶ τόδ’ ἔστ’ ἐνθύμιον, οἱ δειμάτων ἔξωθεν ἐκπορεύσομεν σὺν μητρὶ παῖδας. δεῦρ’ ἕπεσθε, πρόσπολοι, ὡς ἂν σχολὴν λεύσσωμεν ἄσμενοι πόνων.
σὺ δ’ οὖν ἴθ’, ἔρχηι δ’ οἷ χρεών· τὰ δ’ ἄλλ’ ἴσως ἄλλωι μελήσει. προσδόκα δὲ δρῶν κακῶς κακόν τι πράξειν. ὦ γέροντες, ἐς καλὸν στείχει, βρόχοισι δ’ ἀρκύων κεκλήισεται ξιφηφόροισι, τοὺς πέλας δοκῶν κτενεῖν ὁ παγκάκιστος. εἶμι δ’, ὡς ἴδω νεκρὸν πίπτοντ’· ἔχει γὰρ ἡδονὰς θνήισκων ἀνὴρ ἐχθρὸς τίνων τε τῶν δεδραμένων δίκην.
μεταβολὰ κακῶν· μέγας ὁ πρόσθ’ ἄναξ πάλιν ὑποστρέφει βίοτον ἐξ Ἅιδα.
ἰὼ δίκα καὶ θεῶν παλίρρους πότμος.
ἦλθες χρόνωι μὲν οὗ δίκην δώσεις θανών, ὕβρεις ὑβρίζων εἰς ἀμείνονας σέθεν.
χαρμοναὶ δακρύων ἔδοσαν ἐκβολάς· πάλιν ἔμολεν, ἃ πάρος οὔποτε διὰ φρενὸς ἤλπισ’ ἂν παθεῖν, γᾶς ἄναξ.
ἀλλ’, ὦ γεραιοί, καὶ τὰ δωμάτων ἔσω σκοπῶμεν, εἰ πράσσει τις ὡς ἐγὼ θέλω.
(ἔσωθεν) ἰώ μοί μοι.
τόδε κατάρχεται μέλος ἐμοὶ κλύειν φίλιον ἐν δόμοις· θάνατος οὐ πόρσω.
βοᾶιφόνου φροίμιον στενάζων ἄναξ.
(ἔσωθεν)ὦ πᾶσα Κάδμου γαῖ’, ἀπόλλυμαι δόλωι.
καὶ γὰρ διώλλυς· ἀντίποινα δ’ ἐκτίνων τόλμα, διδούς γε τῶν δεδραμένων δίκην.
τίς ὁ θεοὺς ἀνομίαι χραίνων, θνατὸς ὤν, ἄφρονα λόγον †οὐρανίων μακάρων† κατέβαλ’ ὡς ἄρ’ οὐ σθένουσιν θεοί; γέροντες, οὐκέτ’ ἔστι δυσσεβὴς ἀνήρ.
σιγᾶι μέλαθρα· πρὸς χοροὺς τραπώμεθα.
[φίλοι γὰρ εὐτυχοῦσιν οὓς ἐγὼ θέλω.] χοροὶ χοροὶ καὶ θαλίαι μέλουσι Θή- βας ἱερὸν κατ’ ἄστυ.μεταλλαγαὶ γὰρ δακρύων, μεταλλαγαὶ συντυχίας <      > ἔτεκον ἀοιδάς.
βέβακ’ ἄναξ ὁ καινός, ὁ δὲ παλαίτερος κρατεῖ, λιμένα λιπών γε τὸν Ἀχερόντιον.
δοκημάτων ἐκτὸς ἦλθεν ἐλπίς.
θεοὶ θεοὶτῶν ἀδίκων μέλουσι καὶ τῶν ὁσίων ἐπάιειν.
ὁ χρυσὸς ἅ τ’ εὐτυχία φρενῶν βροτοὺς ἐξάγεται δύνασιν ἄδικον ἐφέλκων.
†χρόνου γὰρ οὔτις ἔτλα τὸ πάλιν εἰσορᾶν†· νόμον παρέμενος ἀνομίαι χάριν διδοὺς ἔθραυσεν ὄλβου κελαινὸν ἅρμα.
Ἰσμήν’ ὦ στεφαναφόρει ξεσταί θ’ ἑπταπύλου πόλεως ἀναχορεύσατ’ ἀγυιαὶ Δίρκα θ’ ἁ καλλιρρέεθρος, σύν τ’ Ἀσωπιάδες κόραι πατρὸς ὕδωρ βᾶτε λιποῦσαι συναοιδοὶ Νύμφαι τὸν Ἡρακλέους καλλίνικον ἀγῶνα.
Πυθίου δενδρῶτι πέτρα Μουσᾶν θ’ Ἑλικωνίδων δώματα, αὔξετ’ εὐγαθεῖ κελάδωι ἐμὰν πόλιν, ἐμὰ τείχη, σπαρτῶν ἵνα γένος ἐφάνθη, χαλκασπίδων λόχος, ὃς γᾶν τέκνων τέκνοις μεταμείβει, Θήβαις ἱερὸν φῶς.
ὦ λέκτρων δύο συγγενεῖς εὐναί, θνατογενοῦς τε καὶ Διός, ὃς ἦλθεν ἐς εὐνὰν νύμφας τᾶς Περσηίδος· ὡς πιστόν μοι τὸ παλαιὸν ἤ- δη λέχος, ὦ Ζεῦ, σὸν ἐπ’ οὐκ ἐλπίδι φάνθη.
λαμπρὰν δ’ ἔδειξ’ ὁ χρόνος τὰν Ἡρακλέος ἀλκάν· ὃς γᾶς ἐξέβας θαλάμων Πλούτωνος δῶμα λιπὼν νέρτερον.
κρείσσων μοι τύραννος ἔφυς ἢ δυσγένει’ ἀνάκτων, ἃ νῦν ἐσορῶντι φαίνει ξιφηφόρων ἐς ἀγώνων ἅμιλλαν εἰ τὸ δίκαιον θεοῖς ἔτ’ ἀρέσκει.
ἔα ἔα· ἆρ’ ἐς τὸν αὐτὸν πίτυλον ἥκομεν φόβου, γέροντες, οἷον φάσμ’ ὑπὲρ δόμων ὁρῶ; φυγῆι φυγῆι νωθὲς πέδαιρε κῶλον, ἐκποδὼν ἔλα.
ὦναξ Παιάν, ἀπότροπος γένοιό μοι πημάτων.
θαρσεῖτε Νυκτὸς τήνδ’ ὁρῶντες ἔκγονον Λύσσαν, γέροντες, κἀμὲ τὴν θεῶν λάτριν Ἶριν· πόλει γὰρ οὐδὲν ἥκομεν βλάβος, ἑνὸς δ’ ἐπ’ ἀνδρὸς δώματα στρατεύομεν, ὅν φασιν εἶναι Ζηνὸς Ἀλκμήνης τ’ ἄπο.
πρὶν μὲν γὰρ ἄθλους ἐκτελευτῆσαι πικρούς, τὸ χρή νιν ἐξέσωιζεν οὐδ’ εἴα πατὴρ Ζεύς νιν κακῶς δρᾶν οὔτ’ ἔμ’ οὔθ’ Ἥραν ποτέ· ἐπεὶ δὲ μόχθους διεπέρασ’ Εὐρυσθέως, Ἥρα προσάψαι κοινὸν αἷμ’ αὐτῶι θέλει παῖδας κατακτείναντι, συνθέλω δ’ ἐγώ.
ἀλλ’ εἶ’ ἄτεγκτον συλλαβοῦσα καρδίαν, Νυκτὸς κελαινῆς ἀνυμέναιε παρθένε, μανίας τ’ ἐπ’ ἀνδρὶ τῶιδε καὶ παιδοκτόνους φρενῶν ταραγμοὺς καὶ ποδῶν σκιρτήματα ἔλαυνε κίνει, φόνιον ἐξίει κάλων, ὡς ἂν πορεύσας δι’ Ἀχερούσιον πόρον τὸν καλλίπαιδα στέφανον αὐθέντηι φόνωι γνῶι μὲν τὸν Ἥρας οἷός ἐστ’ αὐτῶι χόλος, μάθηι δὲ τὸν ἐμόν· ἢ θεοὶ μὲν οὐδαμοῦ, τὰ θνητὰ δ’ ἔσται μεγάλα, μὴ δόντος δίκην.
ἐξ εὐγενοῦς μὲν πατρὸς ἔκ τε μητέρος πέφυκα, Νυκτὸς Οὐρανοῦ τ’ ἀφ’ αἵματος· †τιμάς τ’ ἔχω τάσδ’ οὐκ ἀγασθῆναι φίλοις† οὐδ’ ἥδομαι φοιτῶσ’ ἐπ’ ἀνθρώπων φίλους.
παραινέσαι δέ, πρὶν σφαλεῖσαν εἰσιδεῖν, Ἥραι θέλω σοί τ’, ἢν πίθησθ’ ἐμοῖς λόγοις.
ἁνὴρ ὅδ’ οὐκ ἄσημος οὔτ’ ἐπὶ χθονὶ οὔτ’ ἐν θεοῖσιν, οὗ σύ μ’ ἐσπέμπεις δόμους· ἄβατον δὲ χώραν καὶ θάλασσαν ἀγρίαν ἐξημερώσας θεῶν ἀνέστησεν μόνος τιμὰς πιτνούσας ἀνοσίων ἀνδρῶν ὕπο.
ὥστ’ οὐ παραινῶ μεγάλα βουλεῦσαι κακά.
μὴ σὺ νουθέτει τά θ’ Ἥρας κἀμὰ μηχανήματα.
ἐς τὸ λῶιον ἐμβιβάζω σ’ ἴχνος ἀντὶ τοῦ κακοῦ.
οὐχὶ σωφρονεῖν γ’ ἔπεμψε δεῦρό σ’ ἡ Διὸς δάμαρ.
Ἥλιον μαρτυρόμεσθα δρῶσ’ ἃ δρᾶν οὐ βούλομαι.
εἰ δὲ δή μ’ Ἥραι θ’ ὑπουργεῖν σοί τ’ ἀναγκαίως ἔχει, εἶμί γ’· οὔτε πόντος οὕτω κύμασι στένων λάβρος οὔτε γῆς σεισμὸς κεραυνοῦ τ’ οἶστρος ὠδῖνας πνέων οἷ’ ἐγὼ στάδια δραμοῦμαι στέρνον εἰς Ἡρακλέους· καὶ καταρρήξω μέλαθρα καὶ δόμους ἐπεμβαλῶ, τέκν’ ἀποκτείνασα πρῶτον· ὁ δὲ κανὼν οὐκ εἴσεται παῖδας οὓς ἔτικτεν ἐναρών, πρὶν ἂν ἐμὰς λύσσας ἀφῆι.
ἢν ἰδού· καὶ δὴ τινάσσει κρᾶτα βαλβίδων ἄπο καὶ διαστρόφους ἑλίσσει σῖγα γοργωποὺς κόρας, ἀμπνοὰς δ’ οὐ σωφρονίζει, ταῦρος ὣς ἐς ἐμβολήν, δεινὰ μυκᾶται δέ. Κῆρας ἀνακαλῶ τὰς Ταρτάρου τάχος ἐπιρροιβδεῖν ὁμαρτεῖν θ’ ὡς κυνηγέτηι κύνας.
τάχα σ’ ἐγὼ μᾶλλον χορεύσω καὶ καταυλήσω φόβωι.
στεῖχ’ ἐς Οὔλυμπον πεδαίρουσ’, Ἶρι, γενναῖον πόδα· ἐς δόμους δ’ ἡμεῖς ἄφαντοι δυσόμεσθ’ Ἡρακλέους.
ὀτοτοτοῖ, στέναξον· ἀποκείρεται σὸν ἄνθος πόλεος, ὁ Διὸς ἔκγονος, μέλεος Ἑλλάς, ἃ τὸν εὐεργέταν ἀποβαλεῖς ὀλεῖς μανιάσιν λύσσαις χορευθέντ’ ἐναύλοις.
βέβακεν ἐν δίφροισιν ἁ πολύστονος, ἅρμασι δ’ ἐνδίδωσι κέντρον ὡς ἐπὶ λώβαι Νυκτὸς Γοργὼν ἑκατογκεφάλοιςὄφεων ἰαχήμασι Λύσσα μαρμαρωπός.
ταχὺ τὸν εὐτυχῆ μετέβαλεν δαίμων, ταχὺ δὲ πρὸς πατρὸς τέκν’ ἐκπνεύσεται.
(ἔσωθεν)ἰώ μοι μέλεος. ἰὼ Ζεῦ, τὸ σὸν γένος ἄγονον αὐτίκα λυσσάδες ὠμοβρῶτες ἄδικοι Ποιναὶκακοῖσιν ἐκπετάσουσιν.
ἰὼ στέγαι.
κατάρχεται χορεύματ’ ἄτερ τυπάνων οὐ Βρομίου κεχαρισμένα θύρσωι ἰὼ δόμοι.
πρὸς αἵματ’, οὐχὶ τᾶς Διονυσιάδος βοτρύων ἐπὶ χεύμασι λοιβᾶς.
φυγῆι, τέκν’, ἐξορμᾶτε. δάιον τόδε δάιον μέλος ἐπαυλεῖται.
κυναγετεῖ τέκνων διωγμόν· οὔποτ’ ἄκραντα δόμοισι Λύσσα βακχεύσει.
αἰαῖ κακῶν.
αἰαῖ δῆτα τὸν γεραιὸν ὡς στένω πατέρα τάν τε παιδοτρόφον, <ἇι> μάταν τέκεα γεννᾶται.
ἰδοὺ ἰδού, θύελλα σείει δῶμα, συμπίπτει στέγη.
ἢ ἤ· τί δρᾶις, ὦ Διὸς παῖ, μελάθρωι; τάραγμα ταρτάρειον ὡς ἐπ’ Ἐγκελάδωι ποτέ, Παλλάς, ἐς δόμους πέμπεις.
ὦ λευκὰ γήραι σώματ’ ἀνακαλεῖς με τίνα βοάν; ἄλαστα τἀν δόμοισι. μάντιν οὐχ ἕτερον ἄξομαι.
τεθνᾶσι παῖδες. αἰαῖ.
στενάζεθ’ ὡς στενακτά. δάιοι φόνοι, δάιοι δὲ τοκέων χέρες.
οὐκ ἄν τις εἴποι μᾶλλον ἢ πεπόνθαμεν.
πῶς παισὶ στενακτὰν ἄταν ἄταν πατέρος ἀμφαίνεις; λέγε τίνα τρόπον ἔσυτο θεόθεν ἐπὶ μέλα- θρα κακὰ τάδε <            > τλάμονάς τε παίδων τύχας.
ἱερὰ μὲν ἦν πάροιθεν ἐσχάρας Διὸς καθάρσι’ οἴκων, γῆς ἄνακτ’ ἐπεὶ κτανὼν <ἐξέβαλε> τῶνδε δωμάτων Ἡρακλέης· χορὸς δὲ καλλίμορφος εἱστήκει τέκνων πατήρ τε Μεγάρα τ’, ἐν κύκλωι δ’ ἤδη κανοῦν εἵλικτο βωμοῦ, φθέγμα δ’ ὅσιον εἴχομεν.
μέλλων δὲ δαλὸν χειρὶ δεξιᾶι φέρειν, ἐς χέρνιβ’ ὡς βάψειεν, Ἀλκμήνης τόκος ἔστη σιωπῆι. καὶ χρονίζοντος πατρὸς παῖδες προσέσχον ὄμμ’· ὁ δ’ οὐκέθ’ αὑτὸς ἦν, ἀλλ’ ἐν στροφαῖσιν ὀμμάτων ἐφθαρμένος ῥίζας τ’ ἐν ὄσσοις αἱματῶπας ἐκβαλὼν ἀφρὸν κατέσταζ’ εὔτριχος γενειάδος.
ἔλεξε δ’ ἅμα γέλωτι παραπεπληγμένωι· Πάτερ, τί θύω πρὶν κτανεῖν Εὐρυσθέα καθάρσιον πῦρ καὶ πόνους διπλοῦς ἔχω; ἔργον μιᾶς μοι χειρὸς εὖ θέσθαι τάδε.
ὅταν δ’ ἐνέγκω δεῦρο κρᾶτ’ Εὐρυσθέως ἐπὶ τοῖσι νῦν θανοῦσιν ἁγνιῶ χέρας.
ἐκχεῖτε πηγάς, ῥίπτετ’ ἐκ χειρῶν κανᾶ.
τίς μοι δίδωσι τόξα; τίς <δ’> ὅπλον χερός; πρὸς τὰς Μυκήνας εἶμι· λάζυσθαι χρεὼν μοχλοὺς δικέλλας θ’ ὥστε Κυκλώπων βάθρα φοίνικι κανόνι καὶ τύκοις ἡρμοσμένα στρεπτῶι σιδήρωι συντριαινῶσαι πάλιν.
ἐκ τοῦδε βαίνων ἅρματ’ οὐκ ἔχων ἔχειν ἔφασκε δίφρου τ’ εἰσέβαινεν ἄντυγα κἄθεινε, κέντρωι δῆθεν ὡς θείνων, χερί.
διπλοῦς δ’ ὀπαδοῖς ἦν γέλως φόβος θ’ ὁμοῦ, καί τις τόδ’ εἶπεν, ἄλλος εἰς ἄλλον δρακών· Παίζει πρὸς ἡμᾶς δεσπότης ἢ μαίνεται; ὁ δ’ εἷρπ’ ἄνω τε καὶ κάτω κατὰ στέγας, μέσον δ’ ἐς ἀνδρῶν’ ἐσπεσὼν Νίσου πόλιν ἥκειν ἔφασκε, δωμάτων τ’ ἔσω βεβὼς κλιθεὶς ἐς οὖδας ὡς ἔχει σκευάζεται θοίνην. διελθὼν δ’ ὡς βραχὺν χρόνον μονῆς Ἰσθμοῦ ναπαίας ἔλεγε προσβαίνειν πλάκας.
κἀνταῦθα γυμνὸν σῶμα θεὶς πορπαμάτων πρὸς οὐδέν’ ἡμιλλᾶτο κἀκηρύσσετο αὐτὸς πρὸς αὑτοῦ καλλίνικος οὐδενός, ἀκοὴν ὑπειπών. δεινὰ δ’ Εὐρυσθεῖ βρέμων ἦν ἐν Μυκήναις τῶι λόγωι. πατὴρ δέ νιν θιγὼν κραταιᾶς χειρὸς ἐννέπει τάδε· Ὦ παῖ, τί πάσχεις; τίς ὁ τρόπος ξενώσεως τῆσδ’; οὔ τί που φόνος σ’ ἐβάκχευσεν νεκρῶν οὓς ἄρτι καίνεις; ὁ δέ νιν Εὐρυσθέως δοκῶν πατέρα προταρβοῦνθ’ ἱκέσιον ψαύειν χερὸς ὠθεῖ, φαρέτραν δ’ εὐτρεπῆ σκευάζεται καὶ τόξ’ ἑαυτοῦ παισί, τοὺς Εὐρυσθέως δοκῶν φονεύειν. οἱ δὲ ταρβοῦντες φόβωι ὤρουον ἄλλος ἄλλοσ’, ἐς πέπλους ὁ μὲν μητρὸς ταλαίνης, ὁ δ’ ὑπὸ κίονος σκιάν, ἄλλος δὲ βωμὸν ὄρνις ὣς ἔπτηξ’ ὕπο.
βοᾶι δὲ μήτηρ· Ὦ τεκών, τί δρᾶις; τέκνα κτείνεις; βοᾶι δὲ πρέσβυς οἰκετῶν τ’ ὄχλος.
ὁ δ’ ἐξελίσσων παῖδα κίονος κύκλωι τόρνευμα δεινὸν ποδός, ἐναντίον σταθεὶς βάλλει πρὸς ἧπαρ· ὕπτιος δὲ λαΐνους ὀρθοστάτας ἔδευσεν ἐκπνέων βίον.
ὁ δ’ ἠλάλαξε κἀπεκόμπασεν τάδε· Εἷς μὲν νεοσσὸς ὅδε θανὼν Εὐρυσθέως ἔχθραν πατρώιαν ἐκτίνων πέπτωκέ μοι.
ἄλλωι δ’ ἐπεῖχε τόξ’, ὃς ἀμφὶ βωμίαν ἔπτηξε κρηπῖδ’ ὡς λεληθέναι δοκῶν.
φθάνει δ’ ὁ τλήμων γόνασι προσπεσὼν πατρὸς καὶ πρὸς γένειον χεῖρα καὶ δέρην βαλὼν Ὦ φίλτατ’, αὐδᾶι, μή μ’ ἀποκτείνηις, πάτερ· σός εἰμι, σὸς παῖς· οὐ τὸν Εὐρυσθέως ὀλεῖς.
ὁ δ’ ἀγριωπὸν ὄμμα Γοργόνος στρέφων, ὡς ἐντὸς ἔστη παῖς λυγροῦ τοξεύματος μυδροκτύπον μίμημ’ ὑπὲρ κάρα βαλὼν ξύλον καθῆκε παιδὸς ἐς ξανθὸν κάρα, ἔρρηξε δ’ ὀστᾶ. δεύτερον δὲ παῖδ’ ἑλὼν χωρεῖ τρίτον θῦμ’ ὡς ἐπισφάξων δυοῖν.
ἀλλὰ φθάνει νιν ἡ τάλαιν’ ἔσω δόμων μήτηρ ὑπεκλαβοῦσα καὶ κλήιει πύλας.
ὁ δ’ ὡς ἐπ’ αὐτοῖς δὴ Κυκλωπίοισιν ὢν σκάπτει μοχλεύει θύρετρα κἀκβαλὼν σταθμὰ δάμαρτα καὶ παῖδ’ ἑνὶ κατέστρωσεν βέλει.
κἀνθένδε πρὸς γέροντος ἱππεύει φόνον· ἀλλ’ ἦλθεν εἰκών, ὡς ὁρᾶν ἐφαίνετο Παλλάς, κραδαίνουσ’ ἔγχος †ἐπὶ λόφω κέαρ†, κἄρριψε πέτρον στέρνον εἰς Ἡρακλέους, ὅς νιν φόνου μαργῶντος ἔσχε κἀς ὕπνον καθῆκε· πίτνει δ’ ἐς πέδον πρὸς κίονα νῶτον πατάξας, ὃς πεσήμασι στέγης διχορραγὴς ἔκειτο κρηπίδων ἔπι.
ἡμεῖς δ’ ἐλευθεροῦντες ἐκ δρασμῶν πόδα σὺν τῶι γέροντι δεσμὰ σειραίων βρόχων ἀνήπτομεν πρὸς κίον’, ὡς λήξας ὕπνου μηδὲν προσεργάσαιτο τοῖς δεδραμένοις.
εὕδει δ’ ὁ τλήμων ὕπνον οὐκ εὐδαίμονα παῖδας φονεύσας καὶ δάμαρτ’. ἐγὼ μὲν οὖν οὐκ οἶδα θνητῶν ὅστις ἀθλιώτερος.
ὁ φόνος ἦν ὃν Ἀργολὶς ἔχει πέτρα τότε μὲν περισαμότατος καὶ ἄπιστος Ἑλλάδι τῶν Δαναοῦ παίδων· τάδε δ’ ὑπερέβαλεν παρέδραμεν τὰ τότε κακὰ τάλανι διογενεῖ κόρωι.
μονότεκνον Πρόκνης φόνον ἔχω λέξαι θυόμενον Μούσαις· σὺ δὲ τέκνα τρίγον’, ὦ δάιε, τεκόμενος λυσσάδι συγκατειργάσω μοίραι.
αἰαῖ, τίνα στεναγμὸν ἢ γόον ἢ φθιτῶν ὠιδὰν ἢ τίν’ Ἅι- δα χορὸν ἀχήσω; φεῦ φεῦ· ἴδεσθε, διάνδιχα κλῆιθρα κλίνεται ὑψιπύλων δόμων.
ἰώ μοι· ἴδεσθε δὲ τέκνα πρὸ πατρὸς ἄθλια κείμενα δυστάνου, εὕδοντος ὕπνον δεινὸν ἐκ παίδων φόνου, περὶ δὲ δεσμὰ καὶ πολύβροχ’ ἁμμάτων ἐρείσμαθ’ Ἡράκλειον ἀμφὶ δέμας τάδε λαΐνοις ἀνημμένα κίοσιν οἴκων.
ὁ δ’ ὥς τις ὄρνις ἄπτερον καταστένων ὠδῖνα τέκνων πρέσβυς ὑστέρωι ποδὶ πικρὰν διώκων ἤλυσιν πάρεσθ’ ὅδε.
Καδμεῖοι γέροντες, οὐ σῖγα σῖ- γα τὸν ὕπνωι παρειμένον ἐάσετ’ ἐκ- λαθέσθαι κακῶν; κατὰ σὲ δακρύοις στένω, πρέσβυ, καὶ τέκεα καὶ τὸ καλλίνικον κάρα.
ἑκαστέρω πρόβατε, μὴ κτυπεῖτε, μὴ βοᾶτε, μὴ τὸν εὔδι’ ἰαύονθ’ ὑπνώδεά τ’ εὐνᾶς ἐγείρετε. οἵμοι, φόνος ὅσος ὅδ’ ἆ ἆ, διά μ’ ὀλεῖτε. κεχυμένοςἐπαντέλλει.
οὐκ ἀτρεμαῖα θρῆνον αἰ- άξετ’, ὦ γέροντες; ἢ δέσμ’ ἀνεγειρόμενος χαλάσας ἀπολεῖ πόλιν, ἀπὸ δὲ πατέρα, μέλαθρά τε καταρρήξει.
ἀδύνατ’ ἀδύνατά μοι.
σῖγα, πνοὰς μάθω· φέρε, πρὸς οὖς βάλω.
εὕδει; ναί, εὕδει <γ’> ὕπνον ἄυπνον ὀλόμε- νον ὃς ἔκανεν ἄλοχον, ἔκανε δὲ ψαλμῶι τέκεα τοξήρει.
στέναζέ νυν στενάζω.
τέκνων ὄλεθρον ὤμοι.
σέθεν τε παιδός αἰαῖ.
ὦ πρέσβυ. σῖγα σῖγα· παλίντροπος ἐξεπεγειρόμενος στρέφεται· φέρε, ἀπόκρυφον δέμας ὑπὸ μέλαθρον κρύψω.
θάρσει· νὺξ ἔχει βλέφαρα παιδὶ σῶι.
ὁρᾶθ’ ὁρᾶτε. τὸ φάος ἐκ- λιπεῖν μὲν ἐπὶ κακοῖσιν οὐ φεύγω τάλας, ἀλλ’ εἴ με κανεῖ πατέρ’ ὄντα, πρὸς δὲ κακοῖς κακὰ μήσε- ται πρὸς Ἐρινύσι θ’ αἷμα σύγγονον ἕξει.
τότε θανεῖν σ’ ἐχρῆν ὅτε δάμαρτι σᾶιφόνον ὁμοσπόρων ἔμολες ἐκπράξας, Ταφίων περίκλυστον ἄστυ πέρσας.
φυγὰν φυγάν, γέροντες, ἀποπρὸ δωμάτων διώκετε· φεύγετε μάργον ἄνδρ’ ἐπεγειρόμενον.
<ἢ> τάχα φόνον ἕτερον ἐπὶ φόνωι βαλὼν ἀν’ αὖ βακχεύσει Καδμείων πόλιν.
ὦ Ζεῦ, τί παῖδ’ ἤχθηρας ὧδ’ ὑπερκότως τὸν σόν, κακῶν δὲ πέλαγος ἐς τόδ’ ἤγαγες; ἔα·ἔμπνους μέν εἰμι καὶ δέδορχ’ ἅπερ με δεῖ, αἰθέρα τε καὶ γῆν τόξα θ’ ἡλίου τάδε.
ὡς <δ’> ἐν κλύδωνι καὶ φρενῶν ταράγματι πέπτωκα δεινῶι καὶ πνοὰς θερμὰς πνέω μετάρσι’, οὐ βέβαια πλευμόνων ἄπο.
ἰδού, τί δεσμοῖς ναῦς ὅπως ὡρμισμένος νεανίαν θώρακα καὶ βραχίονα πρὸς ἡμιθραύστωι λαΐνωι τυκίσματι ἧμαι, νεκροῖσι γείτονας θάκους ἔχων; πτερωτὰ δ’ ἔγχη τόξα τ’ ἔσπαρται πέδωι, ἃ πρὶν παρασπίζοντ’ ἐμοῖς βραχίοσιν ἔσωιζε πλευρὰς ἐξ ἐμοῦ τ’ ἐσώιζετο.
οὔ που κατῆλθον αὖθις εἰς Ἅιδου πάλιν, Εὐρυσθέως δίαυλον ἐξ Ἅιδου μολών; ἀλλ’ οὔτε Σισύφειον εἰσορῶ πέτρον Πλούτωνά τ’ οὐδὲ σκῆπτρα Δήμητρος κόρης.
ἔκ τοι πέπληγμαι· ποῦ ποτ’ ὢν ἀμηχανῶ; ὠή, τίς ἐγγὺς ἢ πρόσω φίλων ἐμῶν, δύσγνοιαν ὅστις τὴν ἐμὴν ἰάσεται; σαφῶς γὰρ οὐδὲν οἶδα τῶν εἰωθότων.
γέροντες, ἔλθω τῶν ἐμῶν κακῶν πέλας; κἄγωγε σὺν σοί, μὴ προδοὺς τὰς συμφοράς.
πάτερ, τί κλαίεις καὶ συναμπίσχηι κόρας, τοῦ φιλτάτου σοι τηλόθεν παιδὸς βεβώς; ὦ τέκνον· εἶ γὰρ καὶ κακῶς πράσσων ἐμός.
πράσσω δ’ ἐγὼ τί λυπρὸν οὗ δακρυρροεῖς; ἃ κἂν θεῶν τις, εἰ μάθοι, καταστένοι.
μέγας γ’ ὁ κόμπος, τὴν τύχην δ’ οὔπω λέγεις.
ὁρᾶις γὰρ αὐτός, εἰ φρονῶν ἤδη κυρεῖς.
εἴπ’ εἴ τι καινὸν ὑπογράφηι τὠμῶι βίωι.
εἰ μηκέθ’ Ἅιδου βάκχος εἶ, φράσαιμεν ἄν.
παπαῖ, τόδ’ ὡς ὕποπτον ἠινίξω πάλιν.
καί σ’ εἰ βεβαίως εὖ φρονεῖς ἤδη σκοπῶ.
οὐ γάρ τι βακχεύσας γε μέμνημαι φρένας.
λύσω, γέροντες, δεσμὰ παιδός, ἢ τί δρῶ; καὶ τόν γε δήσαντ’ εἴπ’· ἀναινόμεσθα γάρ.
τοσοῦτον ἴσθι τῶν κακῶν, τὰ δ’ ἄλλ’ ἔα.
ἀρκεῖ σιωπὴ γὰρ μαθεῖν ὃ βούλομαι; ὦ Ζεῦ, παρ’ Ἥρας ἆρ’ ὁρᾶις θρόνων τάδε; ἀλλ’ ἦ τι κεῖθεν πολέμιον πεπόνθαμεν; τὴν θεὸν ἐάσας τὰ σὰ περιστέλλου κακά.
ἀπωλόμεσθα· συμφορὰν λέξεις τινά.
ἰδού, θέασαι τάδε τέκνων πεσήματα.
οἴμοι· τίν’ ὄψιν τήνδε δέρκομαι τάλας; ἀπόλεμον, ὦ παῖ, πόλεμον ἔσπευσας τέκνοις.
τί πόλεμον εἶπας; τούσδε τίς διώλεσεν; σὺ καὶ σὰ τόξα καὶ θεῶν ὃς αἴτιος.
τί φήις; τί δράσας; ὦ κάκ’ ἀγγέλλων πάτερ.
μανείς· ἐρωτᾶις δ’ ἄθλι’ ἑρμηνεύματα.
ἦ καὶ δάμαρτός εἰμ’ ἐγὼ φονεὺς ἐμῆς; μιᾶς ἅπαντα χειρὸς ἔργα σῆς τάδε.
αἰαῖ· στεναγμῶν γάρ με περιβάλλει νέφος.
τούτων ἕκατι σὰς καταστένω τύχας.
ἦ γὰρ συνήραξ’ οἶκον †ἢ βάκχευσ’ ἐμόν†; οὐκ οἶδα πλὴν ἕν· πάντα δυστυχεῖ τὰ σά.
ποῦ δ’ οἶστρος ἡμᾶς ἔλαβε; ποῦ διώλεσεν; ὅτ’ ἀμφὶ βωμὸν χεῖρας ἡγνίζου πυρί.
οἴμοι· τί δῆτα φείδομαι ψυχῆς ἐμῆς τῶν φιλτάτων μοι γενόμενος παίδων φονεύς; οὐκ εἶμι πέτρας λισσάδος πρὸς ἅλματα ἢ φάσγανον πρὸς ἧπαρ ἐξακοντίσας τέκνοις δικαστὴς αἵματος γενήσομαι, ἢ σάρκα †τὴν ἐμὴν† ἐμπρήσας πυρὶ δύσκλειαν ἣ μένει μ’ ἀπώσομαι βίου; ἀλλ’ ἐμποδών μοι θανασίμων βουλευμάτων Θησεὺς ὅδ’ ἕρπει συγγενὴς φίλος τ’ ἐμός.
ὀφθησόμεσθα καὶ τεκνοκτόνον μύσος ἐς ὄμμαθ’ ἥξει φιλτάτωι ξένων ἐμῶν.
οἴμοι, τί δράσω; ποῖ κακῶν ἐρημίαν εὕρω, πτερωτὸς ἢ κατὰ χθονὸς μολών; φέρ’, ἀμφὶ κρατὶ περιβάλω σκότον <     >.
αἰσχύνομαι γὰρ τοῖς δεδραμένοις κακοῖς, καὶ τῶιδε προστρόπαιον αἷμα προσβαλὼν οὐδὲν κακῶσαι τοὺς ἀναιτίους θέλω.
ἥκω σὺν ἄλλοις, οἳ παρ’ Ἀσωποῦ ῥοὰς μένουσιν, ἔνοπλοι γῆς Ἀθηναίων κόροι, σῶι παιδί, πρέσβυ, σύμμαχον φέρων δόρυ.
κληδὼν γὰρ ἦλθεν εἰς Ἐρεχθειδῶν πόλιν ὡς σκῆπτρα χώρας τῆσδ’ ἀναρπάσας Λύκος ἐς πόλεμον ὑμῖν καὶ μάχην καθίσταται.
τίνων δ’ ἀμοιβὰς ὧν ὑπῆρξεν Ἡρακλῆς σώσας με νέρθεν ἦλθον, εἴ τι δεῖ, γέρον, ἢ χειρὸς ὑμᾶς τῆς ἐμῆς ἢ συμμάχων.
ἔα· τί νεκρῶν τῶνδε πληθύει πέδον; οὔ που λέλειμμαι καὶ νεωτέρων κακῶν ὕστερος ἀφῖγμαι; τίς τάδ’ ἔκτεινεν τέκνα; τίνος γεγῶσαν τήνδ’ ὁρῶ ξυνάορον; οὐ γὰρ δορός γε παῖδες ἵστανται πέλας, ἀλλ’ ἄλλο πού τι καινὸν εὑρίσκω κακόν.
ὦ τὸν ἐλαιοφόρον ὄχθον ἔχων <ἄναξ> τί χρῆμά μ’ οἰκτροῖς ἐκάλεσας προοιμίοις; ἐπάθομεν πάθεα μέλεα πρὸς θεῶν.
οἱ παῖδες οἵδε τίνος ἐφ’ οἷς δακρυρροεῖς; ἔτεκε μέν <νιν> οὑμὸς ἶνις τάλας, τεκόμενος δ’ ἔκανε φόνιον αἷμα τλάς.
τί φήις; τί δράσας; μαινομένωι πιτύλωι πλαγχθεὶς ἑκατογκεφάλου βαφαῖς ὕδρας.
ὦ δεινὰ λέξας. οἰχόμεθ’ οἰχόμεθα πτανοί.
εὔφημα φώνει. βουλομένοισιν ἐπαγγέλληι.
Ἥρας ὅδ’ ἁγών· τίς δ’ ὅδ’ οὑν νεκροῖς, γέρον; ἐμὸς ἐμὸς ὅδε γόνος ὁ πολύπονος, <ὃς> ἐπὶ δόρυ γιγαντοφόνον ἦλθεν σὺν θεοῖ- σι Φλεγραῖον ἐς πεδίον ἀσπιστάς.
φεῦ φεῦ· τίς ἀνδρῶν ὧδε δυσδαίμων ἔφυ; οὐκ ἂν εἰδείης ἕτερον πολυμοχθότερον πολυπλαγκτότερόν τε θνατῶν.
τί γὰρ πέπλοισιν ἄθλιον κρύπτει κάρα; αἰδόμενος τὸ σὸν ὄμμα καὶ φιλίαν ὁμόφυλον αἷμά τε παιδοφόνον.
ἀλλ’ εἰ συναλγῶν γ’ ἦλθον; ἐκκάλυπτέ νιν.
ὦ τέκνον, πάρες ἀπ’ ὀμμάτων πέπλον, ἀπόδικε, ῥέθος ἀελίωι δεῖξον.
βάρος ἀντίπαλον δακρύοις συναμιλλᾶται· ἱκετεύομεν ἀμφὶ γενειάδα καὶ γόνυ καὶ χέρα σὰν προπίτνων πολιὸν δάκρυον ἐκβαλών· ἰὼ παῖ, κατά- σχεθε λέοντος ἀγρίου θυμόν, ὧι δρόμον ἐπὶ φόνιον ἀνόσιον ἐξάγηι κακὰ θέλων κακοῖς συνάψαι, τέκνον.
εἶἑν· σὲ τὸν θάσσοντα δυστήνους ἕδρας αὐδῶ φίλοισιν ὄμμα δεικνύναι τὸ σόν.
οὐδεὶς σκότος γὰρ ὧδ’ ἔχει μέλαν νέφος ὅστις κακῶν σῶν συμφορὰν κρύψειεν ἄν.
τί μοι προσείων χεῖρα σημαίνεις φόβον; ὡς μὴ μύσος με σῶν βάληι προσφθεγμάτων; οὐδὲν μέλει μοι σύν γε σοὶ πράσσειν κακῶς· καὶ γάρ ποτ’ εὐτύχησ’. ἐκεῖσ’ ἀνοιστέον ὅτ’ ἐξέσωσάς μ’ ἐς φάος νεκρῶν πάρα.
χάριν δὲ γηράσκουσαν ἐχθαίρω φίλων καὶ τῶν καλῶν μὲν ὅστις ἀπολαύειν θέλει, συμπλεῖν δὲ τοῖς φίλοισι δυστυχοῦσιν οὔ.
ἀνίστασ’, ἐκκάλυψον ἄθλιον κάρα, βλέψον πρὸς ἡμᾶς. ὅστις εὐγενὴς βροτῶν φέρει †τὰ τῶν θεῶν γε† πτώματ’ οὐδ’ ἀναίνεται.
Θησεῦ, δέδορκας τόνδ’ ἀγῶν’ ἐμῶν τέκνων; ἤκουσα καὶ βλέποντι σημαίνεις κακά.
τί δῆτά μου κρᾶτ’ ἀνεκάλυψας ἡλίωι; τί δ’; οὐ μιαίνεις θνητὸς ὢν τὰ τῶν θεῶν.
φεῦγ’, ὦ ταλαίπωρ’, ἀνόσιον μίασμ’ ἐμόν.
οὐδεὶς ἀλάστωρ τοῖς φίλοις ἐκ τῶν φίλων.
ἐπήινεσ’· εὖ δράσας δέ σ’ οὐκ ἀναίνομαι.
ἐγὼ δὲ πάσχων εὖ τότ’ οἰκτίρω σε νῦν.
οἰκτρὸς γάρ εἰμι τἄμ’ ἀποκτείνας τέκνα; κλαίω χάριν σὴν ἐφ’ ἑτέραισι συμφοραῖς.
ηὗρες δέ γ’ ἄλλους ἐν κακοῖσι μείζοσιν; ἅπτηι κάτωθεν οὐρανοῦ δυσπραξίαι.
τοιγὰρ παρεσκευάσμεθ’ ὥστε κατθανεῖν.
> > δοκεῖς ἀπειλῶν σῶν μέλειν τι δαίμοσιν; αὔθαδες ὁ θεός, πρὸς δὲ τοὺς θεοὺς ἐγώ.
ἴσχε στόμ’, ὡς μὴ μέγα λέγων μεῖζον πάθηις.
γέμω κακῶν δὴ κοὐκέτ’ ἔσθ’ ὅπηι τεθῆι.
δράσεις δὲ δὴ τί; ποῖ φέρηι θυμούμενος; θανών, ὅθενπερ ἦλθον, εἶμι γῆς ὕπο.
εἴρηκας ἐπιτυχόντος ἀνθρώπου λόγους.
σὺ δ’ ἐκτὸς ὤν γε συμφορᾶς με νουθετεῖς.
ὁ πολλὰ δὴ τλὰς Ἡρακλῆς λέγει τάδε; οὔκουν τοσαῦτά γ’· ἐν μέτρωι μοχθητέον.
εὐεργέτης βροτοῖσι καὶ μέγας φίλος; οἱ δ’ οὐδὲν ὠφελοῦσί μ’, ἀλλ’ Ἥρα κρατεῖ.
οὐκ ἄν <σ’> ἀνάσχοιθ’ Ἑλλὰς ἀμαθίαι θανεῖν.
ἄκουε δή νυν, ὡς ἁμιλληθῶ λόγοις πρὸς νουθετήσεις σάς· ἀναπτύξω δέ σοι ἀβίωτον ἡμῖν νῦν τε καὶ πάροιθεν ὄν.
πρῶτον μὲν ἐκ τοῦδ’ ἐγενόμην, ὅστις κτανὼν μητρὸς γεραιὸν πατέρα προστρόπαιος ὢν ἔγημε τὴν τεκοῦσαν Ἀλκμήνην ἐμέ.
ὅταν δὲ κρηπὶς μὴ καταβληθῆι γένους ὀρθῶς, ἀνάγκη δυστυχεῖν τοὺς ἐκγόνους.
Ζεὺς δ’, ὅστις ὁ Ζεύς, πολέμιόν μ’ ἐγείνατο Ἥραι (σὺ μέντοι μηδὲν ἀχθεσθῆις, γέρον· πατέρα γὰρ ἀντὶ Ζηνὸς ἡγοῦμαι σ’ ἐγώ), ἔτ’ ἐν γάλακτί τ’ ὄντι γοργωποὺς ὄφεις ἐπεισέφρησε σπαργάνοισι τοῖς ἐμοῖς ἡ τοῦ Διὸς σύλλεκτρος, ὡς ὀλοίμεθα.
ἐπεὶ δὲ σαρκὸς περιβόλαι’ ἐκτησάμην ἡβῶντα, μόχθους οὓς ἔτλην τί δεῖ λέγειν; ποίους ποτ’ ἢ λέοντας ἢ τρισωμάτους Τυφῶνας ἢ Γίγαντας ἢ τετρασκελῆ κενταυροπληθῆ πόλεμον οὐκ ἐξήνυσα; τήν τ’ ἀμφίκρανον καὶ παλιμβλαστῆ κύνα ὕδραν φονεύσας μυρίων τ’ ἄλλων πόνων διῆλθον ἀγέλας κἀς νεκροὺς ἀφικόμην, Ἅιδου πυλωρὸν κύνα τρίκρανον ἐς φάος ὅπως πορεύσαιμ’ ἐντολαῖς Εὐρυσθέως.
τὸν λοίσθιον δὲ τόνδ’ ἔτλην τάλας πόνον, παιδοκτονήσας δῶμα θριγκῶσαι κακοῖς.
ἥκω δ’ ἀνάγκης ἐς τόδ’· οὔτ’ ἐμαῖς φίλαις Θήβαις ἐνοικεῖν ὅσιον· ἢν δὲ καὶ μένω, ἐς ποῖον ἱερὸν ἢ πανήγυριν φίλων εἶμ’; οὐ γὰρ ἄτας εὐπροσηγόρους ἔχω.
ἀλλ’ Ἄργος ἔλθω; πῶς, ἐπεὶ φεύγω πάτραν; φέρ’ ἀλλ’ ἐς ἄλλην δή τιν’ ὁρμήσω πόλιν; κἄπειθ’ ὑποβλεπώμεθ’ ὡς ἐγνωσμένοι, γλώσσης πικροῖς κέντροισι †κληιδουχούμενοι†· Οὐχ οὗτος ὁ Διός, ὃς τέκν’ ἔκτεινέν ποτε δάμαρτά τ’; οὐ γῆς τῆσδ’ ἀποφθαρήσεται; [κεκλημένωι δὲ φωτὶ μακαρίωι ποτὲ αἱ μεταβολαὶ λυπηρόν· ὧι δ’ ἀεὶ κακῶς ἔστ’, οὐδὲν ἀλγεῖ συγγενῶς δύστηνος ὤν.] ἐς τοῦτο δ’ ἥξειν συμφορᾶς οἶμαί ποτε· φωνὴν γὰρ ἥσει χθὼν ἀπεννέπουσά με μὴ θιγγάνειν γῆς καὶ θάλασσα μὴ περᾶν πηγαί τε ποταμῶν, καὶ τὸν ἁρματήλατον Ἰξίον’ ἐν δεσμοῖσιν ἐκμιμήσομαι.
[καὶ ταῦτ’ ἄριστα μηδέν’ Ἑλλήνων μ’ ὁρᾶν, ἐν οἷσιν εὐτυχοῦντες ἦμεν ὄλβιοι.] τί δῆτά με ζῆν δεῖ; τί κέρδος ἕξομεν βίον γ’ ἀχρεῖον ἀνόσιον κεκτημένοι; χορευέτω δὴ Ζηνὸς ἡ κλεινὴ δάμαρ †κρόουσ’ Ὀλυμπίου Ζηνὸς ἀρβύληι πόδα†.
ἔπραξε γὰρ βούλησιν ἣν ἐβούλετο ἄνδρ’ Ἑλλάδος τὸν πρῶτον αὐτοῖσιν βάθροις ἄνω κάτω στρέψασα. τοιαύτηι θεῶι τίς ἂν προσεύχοιθ’; ἣ γυναικὸς οὕνεκα λέκτρων φθονοῦσα Ζηνὶ τοὺς εὐεργέτας Ἑλλάδος ἀπώλεσ’ οὐδὲν ὄντας αἰτίους.
οὐκ ἔστιν ἄλλου δαιμόνων ἀγὼν ὅδε ἢ τῆς Διὸς δάμαρτος· εὖ τόδ’ αἰσθάνηι.
<                                    > παραινέσαιμ’ ἂν μᾶλλον ἢ πάσχειν κακῶς.
οὐδεὶς δὲ θνητῶν ταῖς τύχαις ἀκήρατος, οὐ θεῶν, ἀοιδῶν εἴπερ οὐ ψευδεῖς λόγοι.
οὐ λέκτρ’ ἐν ἀλλήλοισιν, ὧν οὐδεὶς νόμος, συνῆψαν; οὐ δεσμοῖσι διὰ τυραννίδα πατέρας ἐκηλίδωσαν; ἀλλ’ οἰκοῦσ’ ὅμως Ὄλυμπον ἠνέσχοντό θ’ ἡμαρτηκότες.
καίτοι τί φήσεις, εἰ σὺ μὲν θνητὸς γεγὼς φέρεις ὑπέρφευ τὰς τύχας, θεοὶ δὲ μή; Θήβας μὲν οὖν ἔκλειπε τοῦ νόμου χάριν, ἕπου δ’ ἅμ’ ἡμῖν πρὸς πόλισμα Παλλάδος.
ἐκεῖ χέρας σὰς ἁγνίσας μιάσματος δόμους τε δώσω χρημάτων τ’ ἐμῶν μέρος.
ἃ δ’ ἐκ πολιτῶν δῶρ’ ἔχω σώσας κόρους δὶς ἑπτά, ταῦρον Κνώσιον κατακτανών, σοὶ ταῦτα δώσω. πανταχοῦ δέ μοι χθονὸς τεμένη δέδασται· ταῦτ’ ἐπωνομασμένα σέθεν τὸ λοιπὸν ἐκ βροτῶν κεκλήσεται ζῶντος· θανόντα δ’, εὖτ’ ἂν εἰς Ἅιδου μόληις, θυσίαισι λαΐνοισί τ’ ἐξογκώμασιν τίμιον ἀνάξει πᾶσ’ Ἀθηναίων πόλις.
καλὸς γὰρ ἀστοῖς στέφανος Ἑλλήνων ὕπο ἄνδρ’ ἐσθλὸν ὠφελοῦντας εὐκλείας τυχεῖν.
κἀγὼ χάριν σοι τῆς ἐμῆς σωτηρίας τήνδ’ ἀντιδώσω· νῦν γὰρ εἶ χρεῖος φίλων.
[θεοὶ δ’ ὅταν τιμῶσιν οὐδὲν δεῖ φίλων· ἅλις γὰρ ὁ θεὸς ὠφελῶν ὅταν θέληι.] οἴμοι· πάρεργα <      > τάδ’ ἔστ’ ἐμῶν κακῶν· ἐγὼ δὲ τοὺς θεοὺς οὔτε λέκτρ’ ἃ μὴ θέμις στέργειν νομίζω δεσμά τ’ ἐξάπτειν χεροῖν οὔτ’ ἠξίωσα πώποτ’ οὔτε πείσομαι οὐδ’ ἄλλον ἄλλου δεσπότην πεφυκέναι.
δεῖται γὰρ ὁ θεός, εἴπερ ἔστ’ ὀρθῶς θεός, οὐδενός· ἀοιδῶν οἵδε δύστηνοι λόγοι.
ἐσκεψάμην δὲ καίπερ ἐν κακοῖσιν ὢν μὴ δειλίαν ὄφλω τιν’ ἐκλιπὼν φάος· ταῖς συμφοραῖς γὰρ ὅστις οὐχ ὑφίσταται οὐδ’ ἀνδρὸς ἂν δύναιθ’ ὑποστῆναι βέλος.
ἐγκαρτερήσω βίοτον· εἶμι δ’ ἐς πόλιν τὴν σήν, χάριν τε μυρίαν δώρων ἔχω.
ἀτὰρ πόνων δὴ μυρίων ἐγευσάμην, ὧν οὔτ’ ἀπεῖπον οὐδέν’ οὔτ’ ἀπ’ ὀμμάτων ἔσταξα πηγάς, οὐδ’ ἂν ὠιόμην ποτὲ ἐς τοῦθ’ ἱκέσθαι, δάκρυ’ ἀπ’ ὀμμάτων βαλεῖν.
νῦν δ’, ὡς ἔοικε, τῆι τύχηι δουλευτέον.
εἶἑν· γεραιέ, τὰς ἐμὰς φυγὰς ὁρᾶις, ὁρᾶις δὲ παίδων ὄντα μ’ αὐθέντην ἐμῶν.
δὸς τούσδε τύμβωι καὶ περίστειλον νεκροὺς δακρύοισι τιμῶν (ἐμὲ γὰρ οὐκ ἐᾶι νόμος) πρὸς στέρν’ ἐρείσας μητρὶ δούς τ’ ἐς ἀγκάλας, κοινωνίαν δύστηνον, ἣν ἐγὼ τάλας διώλεσ’ ἄκων. γῆι δ’ ἐπὴν κρύψηις νεκροὺς οἴκει πόλιν τήνδ’ ἀθλίως μὲν ἀλλ’ ὅμως [ψυχὴν βιάζου τἀμὰ συμφέρειν κακά].
ὦ τέκν’, ὁ φύσας καὶ τεκὼν ὑμᾶς πατὴρ ἀπώλεσ’, οὐδ’ ὤνασθε τῶν ἐμῶν καλῶν, ἁγὼ παρεσκεύαζον ἐκμοχθῶν βίου εὔκλειαν ὑμῖν, πατρὸς ἀπόλαυσιν καλήν.
σέ τ’ οὐχ ὁμοίως, ὦ τάλαιν’, ἀπώλεσα ὥσπερ σὺ τἀμὰ λέκτρ’ ἔσωιζες ἀσφαλῶς, μακρὰς διαντλοῦσ’ ἐν δόμοις οἰκουρίας.
οἴμοι δάμαρτος καὶ τέκνων, οἴμοι δ’ ἐμοῦ, ὡς ἀθλίως πέπραγα κἀποζεύγνυμαι τέκνων γυναικός τ’. ὦ λυγραὶ φιλημάτων τέρψεις, λυγραὶ δὲ τῶνδ’ ὅπλων κοινωνίαι.
ἀμηχανῶ γὰρ πότερ’ ἔχω τάδ’ ἢ μεθῶ, ἃ πλευρὰ τἀμὰ προσπίτνοντ’ ἐρεῖ τάδε· Ἡμῖν τέκν’ εἷλες καὶ δάμαρθ’· ἡμᾶς ἔχεις παιδοκτόνους σούς. εἶτ’ ἐγὼ τάδ’ ὠλέναις οἴσω; τί φάσκων; ἀλλὰ γυμνωθεὶς ὅπλων ξὺν οἷς τὰ κάλλιστ’ ἐξέπραξ’ ἐν Ἑλλάδι ἐχθροῖς ἐμαυτὸν ὑποβαλὼν αἰσχρῶς θάνω; οὐ λειπτέον τάδ’, ἀθλίως δὲ σωστέον.
ἕν μοί τι, Θησεῦ, σύγκαμ’· ἀγρίου κυνὸς κόμιστρ’ ἐς Ἄργος συγκατάστησον μολών, λύπηι τι παίδων μὴ πάθω μονούμενος.
ὦ γαῖα Κάδμου πᾶς τε Θηβαῖος λεώς, κείρασθε, συμπενθήσατ’, ἔλθετ’ ἐς τάφον παίδων. ἅπαντας δ’ ἑνὶ λόγωι πενθήσετε νεκρούς τε κἀμέ· πάντες ἐξολώλαμεν Ἥρας μιᾶι πληγέντες ἄθλιοι τύχηι.
ἀνίστασ’, ὦ δύστηνε· δακρύων ἅλις.
οὐκ ἂν δυναίμην· ἄρθρα γὰρ πέπηγέ μου.
καὶ τοὺς σθένοντας γὰρ καθαιροῦσιν τύχαι.
φεῦ·αὐτοῦ γενοίμην πέτρος ἀμνήμων κακῶν.
παῦσαι· δίδου δὲ χεῖρ’ ὑπηρέτηι φίλωι.
ἀλλ’ αἷμα μὴ σοῖς ἐξομόρξωμαι πέπλοις.
ἔκμασσε, φείδου μηδέν· οὐκ ἀναίνομαι.
παίδων στερηθεὶς παῖδ’ ὅπως ἔχω σ’ ἐμόν.
δίδου δέρηι σὴν χεῖρ’, ὁδηγήσω δ’ ἐγώ.
ζεῦγός γε φίλιον· ἅτερος δὲ δυστυχής.
ὦ πρέσβυ, τοιόνδ’ ἄνδρα χρὴ κτᾶσθαι φίλον.
ἡ γὰρ τεκοῦσα τόνδε πατρὶς εὔτεκνος.
Θησεῦ, πάλιν με στρέψον ὡς ἴδω τέκνα.
ὡς δὴ τί; φίλτρον τοῦτ’ ἔχων ῥάιων ἔσηι; ποθῶ, πατρός τε στέρνα προσθέσθαι θέλω.
ἰδοὺ τάδ’, ὦ παῖ· τἀμὰ γὰρ σπεύδεις φίλα.
οὕτω πόνων σῶν οὐκέτι μνήμην ἔχεις; ἅπαντ’ ἐλάσσω κεῖνα τῶνδ’ ἔτλην κακά.
εἴ σ’ ὄψεταί τις θῆλυν ὄντ’ οὐκ αἰνέσει.
ζῶ σοι ταπεινός; ἀλλὰ πρόσθεν οὐ δοκῶ.
ἄγαν γ’· ὁ κλεινὸς Ἡρακλῆς οὐκ εἶ νοσῶν.
σὺ ποῖος ἦσθα νέρθεν ἐν κακοῖσιν ὤν; ὡς ἐς τὸ λῆμα παντὸς ἦν ἥσσων ἀνήρ.
πῶς οὖν †ἔτ’ εἴπης† ὅτι συνέσταλμαι κακοῖς; πρόβαινε. χαῖρ’, ὦ πρέσβυ. καὶ σύ μοι, τέκνον.
θάφθ’ ὥσπερ εἶπον παῖδας. ἐμὲ δὲ τίς, τέκνον; ἐγώ. πότ’ ἐλθών; ἡνίκ’ ἂν †θάψηις τέκνα†.
πῶς; εἰς Ἀθήνας πέμψομαι Θηβῶν ἄπο.] ἀλλ’ ἐσκόμιζε τέκνα, δυσκόμιστ’ ἄχη· ἡμεῖς δ’ ἀναλώσαντες αἰσχύναις δόμον Θησεῖ πανώλεις ἑψόμεσθ’ ἐφολκίδες.
ὅστις δὲ πλοῦτον ἢ σθένος μᾶλλον φίλων ἀγαθῶν πεπᾶσθαι βούλεται κακῶς φρονεῖ.
στείχομεν οἰκτροὶ καὶ πολύκλαυτοι, τὰ μέγιστα φίλων ὀλέσαντες.
Ζεὺς μὲν ἀφίκτωρ ἐπίδοι προφρόνως στόλον ἡμέτερον νάιον ἀρθέντ’ ἀπὸ προστομίων λεπτοψαμάθων Νείλου. Δίαν δὲ λιποῦσαι χθόνα σύγχορτον Συρίᾳ φεύγομεν, οὔτιν’ ἐφ’ αἵματι δημηλασίαν ψήφῳ πόλεως γνωσθεῖσαι, ἀλλ’ αὐτογενεῖ φυξανορίᾳ, γάμον Αἰγύπτου παίδων ἀσεβῆ τ’ ὀνοταζόμεναι <διάνοιαν>.
Δαναὸς δὲ πατὴρ καὶ βούλαρχος καὶ στασίαρχος τάδε πεσσονομῶν κύδιστ’ ἀχέων ἐπέκρινεν φεύγειν ἀνέδην διὰ κῦμ’ ἅλιον, κέλσαι δ’ Ἄργους γαῖαν, ὅθεν δὴ γένος ἡμέτερον τῆς οἰστροδόνου βοὸς ἐξ ἐπαφῆς κἀξ ἐπιπνοίας Διὸς εὐχόμενον τετέλεσται.
τίν’ ἂν οὖν χώραν εὔφρονα μᾶλλον τῆσδ’ ἀφικοίμεθα σὺν τοῖσδ’ ἱκετῶν ἐγχειριδίοις, ἐριοστέπτοισι κλάδοισιν; ὦ πόλις, ὦ γῆ, καὶ λευκὸν ὕδωρ, ὕπατοί τε θεοί, καὶ βαρύτιμοι χθόνιοι θήκας κατέχοντες, καὶ Ζεὺς σωτὴρ τρίτος, οἰκοφύλαξ ὁσίων ἀνδρῶν, δέξασθ’ ἱκέτην τὸν θηλυγενῆ στόλον αἰδοίῳ πνεύματι χώρας· ἀρσενοπληθῆ δ’ ἑσμὸν ὑβριστὴν Αἰγυπτογενῆ, πρὶν πόδα χέρσῳ τῇδ’ ἐν ἀσώδει θεῖναι, ξὺν ὄχῳ ταχυήρει πέμψατε πόντονδ’· ἔνθα δὲ λαίλαπι χειμωνοτύπῳ, βροντῇ στεροπῇ τ’ ὀμβροφόροισίν τ’ ἀνέμοις ἀγρίας ἁλὸς ἀντήσαντες ὄλοιντο, πρίν ποτε λέκτρων, ὧν θέμις εἴργει, σφετεριξάμενοι πατραδέλφειαν τήνδ’ ἀκόντων ἐπιβῆναι.
νῦν δ’ ἐπικεκλομένα  Δῖον πόρτιν ὑπερ- πόντιον τιμάορ’ ἶνίν τ’ ἀνθονόμον τᾶς προγόνου βοὸς ἐξ ἐπιπνοίας Ζηνός· ἔφαψιν ἐπωνυμίᾳ δ’ ἐπεκραίνετο μόρσιμος αἰὼν εὐλόγως, Ἔπαφόν τ’ ἐγέννασεν· ὅντ’ ἐπιλεξαμένα,  νῦν ἐν ποιονόμοις ματρὸς ἀρχαίας τόποις τῶν πρόσθε πόνων μνασαμένα τά τε νῦν ἐπιδείξω πιστὰ τεκμήρια γαιονόμοις, τὰ δ’ ἄελπτά περ ὄντα φανεῖται.
γνώσεται δὲ λόγους τις ἐν μάκει.
εἰ δὲ κυρεῖ τις πέλας οἰωνοπόλων  ἔγγαιος οἶκτον [οἰκτρὸν] ἀίων, δοξάσει τιν’ ἀκούειν ὄπα τᾶς Τηρεΐας † Μήτιδος οἰκτρᾶς ἀλόχου, κιρκηλάτου τ’ Ἀηδόνης, ἅτ’ ἀπὸ χώρων ποταμῶν τ’ ἐργομένα  πενθεῖ μὲν οἶκτον ἠθέων, ξυντίθησι δὲ παιδὸς μόρον, ὡς αὐτοφόνως ὤλετο πρὸς χειρὸς ἕθεν δυσμάτορος κότου τυχών· τὼς καὶ ἐγὼ φιλόδυρτος Ἰαονίοισι νόμοισι  δάπτω τὰν ἁπαλὰν εἱλοθερῆ παρειὰν ἀπειρόδακρύν τε καρδίαν.
γοεδνὰ δ’ ἀνθεμίζομαι δειμαίνουσα φίλους, τᾶσδε φυγᾶς Ἀερίας ἀπὸ γᾶς εἴ τις ἐστὶ κηδεμών.
ἀλλά, θεοὶ γενέται, κλύετ’ εὖ τὸ δίκαιον ἰδόντες·  ἥβᾳ μὴ τέλεον δόντες ἔχειν παρ’ αἶσαν, ὕβριν δ’ ἐτύμως στυγοῦντες, πέλοιτ’ ἂν ἔνδικοι γάμοις.
ἔστι δὲ κἀκ πολέμου τειρομένοις βωμὸς ἀρῆς φυγάσιν ῥῦμα, δαιμόνων σέβας.
† εἴθ’ εἴη Διὸς εὖ παναληθῶς  Διὸς ἵμερος· οὐκ εὐθήρατος ἐτύχθη.
παντᾷ τοι φλεγέθει κἀν σκότῳ μελαίνᾳ ξὺν τύχᾳ μερόπεσσι λαοῖς.
πίπτει δ’ ἀσφαλὲς οὐδ’ ἐπὶ νώτῳ  κορυφᾷ Διὸς εἰ κρανθῇ πρᾶγμα τέλειον.
δαυλοὶ γὰρ πραπίδων δάσκιοί τε τείνουσιν πόροι κατιδεῖν ἄφραστοι.
ἰάπτει δ’ ἐλπίδων  ἀφ’ ὑψιπύργων πανώλεις βροτούς, βίαν δ’ οὔτιν’ ἐξοπλίζει· πᾶν ἄπονον δαιμονίων· ἥμενος ὃν φρόνημά πως αὐτόθεν ἐξέπραξεν ἔμ- πας ἑδράνων ἀφ’ ἁγνῶν.
ἰδέσθω δ’ εἰς ὕβριν  βρότειον, οἵα νεάζει, πυθμὴν δι’ ἁμὸν γάμον τεθαλὼς δυσπαραβούλοισι φρεσίν, καὶ διάνοιαν μαινόλιν κέντρον ἔχων ἄφυκτον, ἄ- τᾳ δ’ ἀπάταν μεταγνούς.
τοιαῦτα πάθεα μέλεα θρεομένα λέγω  λιγέα βαρέα δακρυοπετῆ, ἰὴ ἰή, ἰηλέμοισιν ἐμπρεπῆ· ζῶσα γόοις με τιμῶ.
ἱλεῶμαι μὲν Ἀπίαν βοῦνιν,  καρβᾶνα δ’ αὐδὰν εὖ, γᾶ, κοννεῖς.
πολλάκι δ’ ἐμπίτνω λακίδι σὺν λινοσινεῖ Σιδονίᾳ καλύπτρᾳ.
θεοῖς δ’ ἐναγέα τέλεα πελομένων καλῶς  ἐπίδρομ’, ὁπόθι θάνατος ἀπῇ.
ἰὼ ἰώ, ἰὼ δυσάγκριτοι πόνοι.
ποῖ τόδε κῦμ’ ἀπάξει; ἱλεῶμαι μὲν Ἀπίαν βοῦνιν,  καρβᾶνα δ’ αὐδὰν εὖ, γᾶ, κοννεῖς.
πολλάκι δ’ ἐμπίτνω λακίδι σὺν λινοσινεῖ Σιδονίᾳ καλύπτρᾳ.
πλάτα μὲν οὖν  λινορραφής τε δόμος ἅλα στέγων δορὸς ἀχείματόν μ’ ἔπεμπε σὺν πνοαῖς· οὐδὲ μέμφομαι· τελευτὰς δ’ ἐν χρόνῳ πατὴρ ὁ παντόπτας πρευμενεῖς κτίσειεν.
σπέρμα σεμνᾶς μέγα ματρός, εὐνὰς  ἀνδρῶν, ἒ ἔ, ἄγαμον ἀδάματον ἐκφυγεῖν.
θέλουσα δ’ αὖ  θέλουσαν ἁγνά μ’ ἐπιδέτω Διὸς κόρα, ἔχουσα σέμν’ ἐνώπι’ ἀ- σφαλέα, παντὶ δὲ σθένει † διωγμοῖσι δ’ ἀσφαλέας ἀδμῆτος ἀδμήτα ῥύσιος γενέσθω.
σπέρμα σεμνᾶς μέγα ματρός, εὐνὰς  ἀνδρῶν, ἒ ἔ, ἄγαμον ἀδάματον ἐκφυγεῖν.
εἰ δὲ μή, μελανθὲς  ἡλιόκτυπον γένος τὸν γάιον, τὸν πολυξενώτατον, Ζῆνα τῶν κεκμηκότων ἱξόμεσθα σὺν κλάδοις ἀρτάναις θανοῦσαι, μὴ τυχοῦσαι θεῶν Ὀλυμπίων.
ἆ Ζήν, Ἰοῦς· ἰὼ μῆνις  μάστειρ’ ἐκ θεῶν· κοννῶ δ’ ἄταν γαμετᾶν οὐρανονίκων.
χαλεποῦ γὰρ ἐκ πνεύματος εἶσι χειμών.
καὶ τότ’ οὐ δικαίοις  Ζεὺς ἐνέξεται ψόγοις, τὸν τᾶς βοὸς παῖδ’ ἀτιμάσας, τὸν αὐ- τός ποτ’ ἔκτισεν γόνῳ, νῦν ἔχων παλίντροπον ὄψιν ἐν λιταῖσιν; ὑψόθεν δ’ εὖ κλύοι καλούμενος.
<ἆ Ζήν, Ἰοῦς· ἰὼ μῆνις  μάστειρ’ ἐκ θεῶν· κοννῶ δ’ ἄταν γαμετᾶν οὐρανονίκων.
χαλεποῦ γὰρ ἐκ πνεύματος εἶσι χειμών.> ΔΑΝΑΟΣπαῖδες, φρονεῖν χρή· ξὺν φρονοῦντι δ’ ἥκετε πιστῷ γέροντι τῷδε ναυκλήρῳ πατρί.
καὶ τἀπὶ χέρσου νῦν προμηθίαν λαβεῖν αἰνῶ φυλάξαι θ’ ἅμ’ ἔπη δελτουμένας.
ὁρῶ κόνιν, ἄναυδον ἄγγελον στρατοῦ· σύριγγες οὐ σιγῶσιν ἀξονήλατοι· ὄχλον δ’ ὑπασπιστῆρα καὶ δορυσσόον λεύσσω, ξὺν ἵπποις καμπύλοις τ’ ὀχήμασιν· τάχ’ ἂν πρὸς ἡμᾶς τῆσδε γῆς ἀρχηγέται ὀπτῆρας εἷεν ἀγγέλων πεπυσμένοι.
ἀλλ’ εἴτ’ ἀπήμων εἴτε καὶ τεθηγμένος ὠμῇ ξὺν ὀργῇ τῶνδ’ ἐπόρνυται στόλος, ἄμεινόν ἐστι παντὸς εἵνεκ’, ὦ κόραι, πάγον προσίζειν τόνδ’ ἀγωνίων θεῶν.
κρεῖσσον δὲ πύργου βωμός, ἄρρηκτον σάκος.
ἀλλ’ ὡς τάχιστα βᾶτε, καὶ λευκοστεφεῖς ἱκτηρίας, ἀγάλματ’ αἰδοίου Διός, σεμνῶς ἔχουσαι διὰ χερῶν εὐωνύμων, αἰδοῖα καὶ γοεδνὰ καὶ ζαχρεῖ’ ἔπη ξένους ἀμείβεσθ’, ὡς ἐπήλυδας πρέπει, τορῶς λέγουσαι τάσδ’ ἀναιμάκτους φυγάς.
φθογγῇ δ’ ἑπέσθω πρῶτα μὲν τὸ μὴ θρασύ, τὸ μὴ μάταιον δ’ ἐκ † μετώ πω σωφρονῶν ἴτω προσώπων ὄμματος παρ’ ἡσύχου.
καὶ μὴ πρόλεσχος μηδ’ ἐφολκὸς ἐν λόγῳ γένῃ· τὸ τῇδε κάρτ’ ἐπίφθονον γένος.
μέμνησο δ’ εἴκειν· χρεῖος εἶ ξένη φυγάς.
θρασυστομεῖν γὰρ οὐ πρέπει τοὺς ἥσσονας.
πάτερ, φρονούντως πρὸς φρονοῦντας ἐννέπεις.
φυλάξομαι δὲ τάσδε μεμνῆσθαι σέθεν κεδνὰς ἐφετμάς· Ζεὺς δὲ γεννήτωρ ἴδοι.
ἴδοιτο δῆτα πρευμενοῦς ἀπ’ ὄμματος.
θέλοιμ’ ἂν ἤδη σοὶ πέλας θρόνους ἔχειν.
μή νυν σχόλαζε, μηχανῆς δ’ ἔστω κράτος.
ὦ Ζεῦ, κόπων οἴκτιρε μἀπολωλότας.
κείνου θέλοντος εὖ τελευτήσει τάδε.
καὶ Ζηνὸς ὄρνιν τόνδε νῦν κικλῄσκετε.
καλοῦμεν αὐγὰς ἡλίου σωτηρίους.
ἁγνόν τ’ Ἀπόλλω, φυγάδ’ ἀπ’ οὐρανοῦ θεόν.
εἰδὼς ἂν αἶσαν τήνδε συγγνοίη βροτοῖς.
συγγνοῖτο δῆτα καὶ παρασταίη πρόφρων.
τίν’ οὖν κικλῄσκω τῶνδε δαιμόνων ἔτι; ὁρῶ τρίαιναν τήνδε σημεῖον θεοῦ.
ἀλλ’ εὖ τ’ ἔπεμψεν εὖ τε δεξάσθω χθονί.
Ἑρμῆς ὅδ’ ἄλλος τοῖσιν Ἑλλήνων νόμοις.
ἐλευθέροις νυν ἐσθλὰ κηρυκευέτω.
πάντων δ’ ἀνάκτων τῶνδε κοινοβωμίαν σέβεσθ’· ἐν ἁγνῷ δ’ ἑσμὸς ὡς πελειάδων ἵζεσθε κίρκων τῶν ὁμοπτέρων φόβῳ, ἐχθρῶν ὁμαίμων καὶ μιαινόντων γένος.
ὄρνιθος ὄρνις πῶς ἂν ἁγνεύοι φαγών; πῶς δ’ ἂν γαμῶν ἄκουσαν ἄκοντος πάρα ἁγνὸς γένοιτ’ ἄν; οὐδὲ μὴ ’ν Ἅιδου θανὼν φύγῃ ματαίων αἰτίας, πράξας τάδε.
κἀκεῖ δικάζει τἀμπλακήμαθ’, ὡς λόγος, Ζεὺς ἄλλος ἐν καμοῦσιν ὑστάτας δίκας.
σκοπεῖτε, κἀμείβεσθε τόνδε τὸν τρόπον, ὅπως ἂν ὑμῖν πρᾶγος εὖ νικᾷ τόδε.
ΒΑΣΙΛΕΥΣποδαπὸν ὅμιλον τόνδ’ ἀνελληνόστολον πέπλοισι βαρβάροισι κἀμπυκώμασι χλίοντα προσφωνοῦμεν; οὐ γὰρ Ἀργολὶς ἐσθὴς γυναικῶν οὐδ’ ἀφ’ Ἑλλάδος τόπων.
ὅπως δὲ χώραν οὔτε κηρύκων ὕπο, ἀπρόξενοί τε, νόσφιν ἡγητῶν, μολεῖν ἔτλητ’ ἀτρέστως, τοῦτο θαυμαστὸν πέλει.
κλάδοι γε μὲν δὴ κατὰ νόμους ἀφικτόρων κεῖνται παρ’ ὑμῶν πρὸς θεοῖς ἀγωνίοις· μόνον τόδ’ Ἑλλὰς χθὼν συνοίσεται στόχῳ.
† καὶ τἄλλα πόλλ’ ἐπεικάσαι δίκαιον ἦν, εἰ μὴ παρόντι φθόγγος ἦν ὁ σημανῶν.
εἴρηκας ἀμφὶ κόσμον ἀψευδῆ λόγον.
ἐγὼ δὲ πρὸς σὲ πότερον ὡς ἔτην λέγω, ἢ τηρὸν ἱεροῦ ῥάβδον, ἢ πόλεως ἀγόν; πρὸς ταῦτ’ ἀμείβου καὶ λέγ’ εὐθαρσὴς ἐμοί.
τοῦ γηγενοῦς γάρ εἰμ’ ἐγὼ Παλαίχθονος ἶνις Πελασγός, τῆσδε γῆς ἀρχηγέτης.
ἐμοῦ δ’ ἄνακτος εὐλόγως ἐπώνυμον γένος Πελασγῶν τήνδε καρποῦται χθόνα.
καὶ πᾶσαν αἶαν, ἧς δί’ ἁγνὸς ἔρχεται Στρυμών, τὸ πρὸς δύνοντος ἡλίου, κρατῶ.
ὁρίζομαι δὲ τήν τε Περραιβῶν χθόνα, Πίνδου τε τἀπέκεινα, Παιόνων πέλας, ὄρη τε Δωδωναῖα· συντέμνει δ’ ὅρος ὑγρᾶς θαλάσσης· τῶνδε τἀπὶ τάδε κρατῶ.
αὐτῆς δὲ χώρας Ἀπίας πέδον τόδε πάλαι κέκληται φωτὸς ἰατροῦ χάριν.
Ἆπις γὰρ ἐλθὼν ἐκ πέρας Ναυπακτίας ἰατρόμαντις παῖς Ἀπόλλωνος χθόνα τήνδ’ ἐκκαθαίρει κνωδάλων βροτοφθόρων, τὰ δὴ παλαιῶν αἱμάτων μιάσμασι χρανθεῖσ’ ἀνῆκε γαῖα † μηνεῖται ἄκη δρακονθόμιλον δυσμενῆ ξυνοικίαν.
τούτων ἄκη τομαῖα καὶ λυτήρια πράξας ἀμέμπτως Ἆπις Ἀργείᾳ χθονὶ μνήμην ποτ’ ἀντίμισθον ηὕρετ’ ἐν λιταῖς.
ἔχουσα δ’ ἤδη τἀπ’ ἐμοῦ τεκμήρια γένος τ’ ἂν ἐξεύχοιο καὶ λέγοις πρόσω.
μακράν γε μὲν δὴ ῥῆσιν οὐ στέργει πόλις.
βραχὺς τορός θ’ ὁ μῦθος· Ἀργεῖαι γένος ἐξευχόμεσθα, σπέρματ’ εὐτέκνου βοός· καὶ ταῦτ’ ἀληθῆ πάντα προσφύσω λόγῳ.
ἄπιστα μυθεῖσθ’, ὦ ξέναι, κλύειν ἐμοί, ὅπως τόδ’ ὑμῖν ἐστιν Ἀργεῖον γένος.
Λιβυστικαῖς γὰρ μᾶλλον ἐμφερέστεραι γυναιξίν ἐστε κοὐδαμῶς ἐγχωρίαις.
καὶ Νεῖλος ἂν θρέψειε τοιοῦτον φυτόν, Κύπριος χαρακτήρ τ’ ἐν γυναικείοις τύποις εἰκὼς πέπληκται τεκτόνων πρὸς ἀρσένων· Ἰνδάς τ’ ἀκούω νομάδας ἱπποβάμοσιν εἶναι καμήλοις ἀστραβιζούσας χθόνα, παρ’ Αἰθίοψιν ἀστυγειτονουμένας.
καὶ τὰς ἀνάνδρους κρεοβόρους [δ’] Ἀμαζόνας, εἰ τοξοτευχεῖς ἦτε, κάρτ’ ἂν ᾔκασα ὑμᾶς. διδαχθεὶς ἂν τόδ’ εἰδείην πλέον, ὅπως γένεθλον σπέρμα τ’ Ἀργεῖον τὸ σόν.
κλῃδοῦχον Ἥρας φασὶ δωμάτων ποτὲ Ἰὼ γενέσθαι τῇδ’ ἐν Ἀργείᾳ χθονί.
ἦν ὡς μάλιστα, καὶ φάτις πολλὴ κρατεῖ.
μὴ καὶ λόγος τις Ζῆνα μειχθῆναι βροτῷ; κἄκρυπτά γ’ Ἥρας ταῦτα τἀμπαλάγματ’ ἦν.
πῶς οὖν τελευτᾷ βασιλέῳν νείκη τάδε; βοῦν τὴν γυναῖκ’ ἔθηκεν Ἀργεία θεός.
οὔκουν πελάζει Ζεὺς ἔτ’ εὐκραίρῳ βοΐ; φασίν, πρέποντα βουθόρῳ ταύρῳ δέμας.
τί δῆτα πρὸς ταῦτ’ ἄλοχος ἰσχυρὰ Διός; τὸν πάνθ’ ὁρῶντα φύλακ’ ἐπέστησεν βοΐ.
ποῖον πανόπτην οἰοβουκόλον λέγεις; Ἄργον, τὸν Ἑρμῆς παῖδα γῆς κατέκτανεν.
τί οὖν ἔτευξ’ ἔτ’ ἄλλο δυσπότμῳ βοΐ; βοηλάτην μύωπα κινητήριον.
οἶστρον καλοῦσιν αὐτὸν οἱ Νείλου πέλας.
τῇ γάρ νιν ἐκ γῆς ἤλασεν μακρῷ δρόμῳ.
καὶ ταῦτ’ ἔλεξας πάντα συγκόλλως ἐμοί.
καὶ μὴν Κάνωβον κἀπὶ Μέμφιν ἵκετο.
καὶ Ζεύς γ’ ἐφάπτωρ χειρὶ φιτύει γόνον.
τίς οὖν ὁ Δῖος πόρτις εὔχεται βοός; Ἔπαφος, ἀληθῶς ῥυσίων ἐπώνυμος.
<Ἐπάφου δὲ τίς ...> Λιβύη, μέγιστον γῆς ... καρπουμένη.
τίν’ οὖν ἔτ’ ἄλλον τῆσδε βλαστημὸν λέγεις; Βῆλον δίπαιδα, πατέρα τοῦδ’ ἐμοῦ πατρός.
τὸ πάνσοφον νῦν ὄνομα τούτου μοι φράσον.
Δαναός, ἀδελφὸς δ’ ἐστὶ πεντηκοντάπαις.
καὶ τοῦδ’ ἄνοιγε τοὔνομ’ ἀφθόνῳ λόγῳ.
Αἴγυπτος. εἰδὼς δ’ ἁμὸν ἀρχαῖον γένος πράσσοις ἄν, ὡς Ἀργεῖον ἀντήσας στόλον.
δοκεῖτε <δή> μοι τῆσδε κοινωνεῖν χθονὸς τἀρχαῖον· ἀλλὰ πῶς πατρῷα δώματα λιπεῖν ἔτλητε; τίς κατέσκηψεν τύχη; ἄναξ Πελασγῶν, αἰόλ’ ἀνθρώπων κακά, πόνου δ’ ἴδοις ἂν οὐδαμοῦ ταὐτὸν πτερόν· ἐπεὶ τίς ηὔχει τήνδ’ ἀνέλπιστον φυγὴν κέλσειν ἐς Ἄργος κῆδος ἐγγενὲς τὸ πρίν, ἔχθει μεταπτοιοῦσαν εὐναίων γάμων; τί φῂς ἱκνεῖσθαι τῶνδ’ ἀγωνίων θεῶν, λευκοστεφεῖς ἔχουσα νεοδρέπτους κλάδους; ὡς μὴ γένωμαι δμωὶς Αἰγύπτου γένει.
πότερα κατ’ ἔχθραν, ἢ τὸ μὴ θέμις λέγεις; τίς δ’ ἂν φιλοῦσ’ ὄνοιτο τοὺς κεκτημένους; σθένος μὲν οὕτως μεῖζον αὔξεται βροτοῖς.
καὶ δυστυχούντων γ’ εὐμαρὴς ἀπαλλαγή.
πῶς οὖν πρὸς ὑμᾶς εὐσεβὴς ἐγὼ πέλω; αἰτοῦσι μὴ ’κδοὺς παισὶν Αἰγύπτου πάλιν.
βαρέα σύ γ’ εἶπας, πόλεμον ἄρασθαι νέον.
ἀλλ’ ἡ Δίκη γε ξυμμάχων ὑπερστατεῖ.
εἴπερ γ’ ἀπ’ ἀρχῆς πραγμάτων κοινωνὸς ἦν.
αἰδοῦ σὺ πρύμναν πόλεος ὧδ’ ἐστεμμένην.
πέφρικα λεύσσων τάσδ’ ἕδρας κατασκίους.
βαρύς γε μέντοι Ζηνὸς ἱκεσίου κότος.
Παλαίχθονος τέκος, κλῦθί μου  πρόφρονι καρδίᾳ, Πελασγῶν ἄναξ.
ἴδε με τὰν ἱκέτιν φυγάδα περίδρομον, λυκοδίωκτον ὡς δάμαλιν ἂμ πέτραις ἠλιβάτοις, ἵν’ ἀλκᾷ πίσυνος μέμυ- κε φράζουσα βοτῆρι μόχθους.
ὁρῶ κλάδοισι νεοδρόποις κατάσκιον νεύονθ’ ὅμιλον τόνδ’ ἀγωνίων θεῶν.
εἴη δ’ ἄνατον πρᾶγμα τοῦτ’ ἀστοξένων.
μηδ’ ἐξ ἀέλπτων κἀπρομηθήτων πόλει νεῖκος γένηται· τῶν γὰρ οὐ δεῖται πόλις.
ἴδοιτο δῆτ’ ἄνατον φυγὰν  ἱκεσία Θέμις Διὸς κλαρίου.
σὺ δὲ παρ’ ὀψιγόνου μάθε γεραιόφρων· ποτιτρόπαιον αἰδόμενος † οὖνπερ ἱεροδόκα † ...
θεῶν λήματ’ ἀπ’ ἀνδρὸς ἁγνοῦ.
οὔτοι κάθησθε δωμάτων ἐφέστιοι ἐμῶν. τὸ κοινὸν δ’ εἰ μιαίνεται πόλις, ξυνῇ μελέσθω λαὸς ἐκπονεῖν ἄκη.
ἐγὼ δ’ ἂν οὐ κραίνοιμ’ ὑπόσχεσιν πάρος, ἀστοῖς δὲ πᾶσι τῶνδε κοινώσας πέρι.
σύ τοι πόλις, σὺ δὲ τὸ δήμιον·  πρύτανις ἄκριτος ὤν, κρατύνεις βωμόν, ἑστίαν χθονός, μονοψήφοισι νεύμασιν σέθεν, μονοσκήπτροισι δ’ ἐν θρόνοις χρέος πᾶν ἐπικραίνεις· ἄγος φυλάσσου.
ἄγος μὲν εἴη τοῖς ἐμοῖς παλιγκότοις, ὑμῖν δ’ ἀρήγειν οὐκ ἔχω βλάβης ἄτερ· οὐδ’ αὖ τόδ’ εὖφρον, τάσδ’ ἀτιμάσαι λιτάς.
ἀμηχανῶ δὲ καὶ φόβος μ’ ἔχει φρένας δρᾶσαί τε μὴ δρᾶσαί τε καὶ τύχην ἑλεῖν.
τὸν ὑψόθεν σκοπὸν ἐπισκόπει,  φύλακα πολυπόνων βροτῶν, οἳ τοῖς πέλας προσήμενοι δίκας οὐ τυγχάνουσιν ἐννόμου.
μένει τοι Ζηνὸς ἱκταίου κότος δυσπαραθέλκτους παθόντος οἴκτοις.
εἴ τοι κρατοῦσι παῖδες Αἰγύπτου σέθεν νόμῳ πόλεως, φάσκοντες ἐγγύτατα γένους εἶναι, τίς ἂν τοῖσδ’ ἀντιωθῆναι θέλοι; δεῖ τοί σε φεύγειν κατὰ νόμους τοὺς οἴκοθεν, ὡς οὐκ ἔχουσι κῦρος οὐδὲν ἀμφὶ σοῦ.
μή τί ποτ’ οὖν γενοίμαν ὑποχείριος  κράτεσιν ἀρσένων. ὕπαστρον δέ τοι μῆχαρ ὁρίζομαι γάμου δύσφρονος φυγᾷ· ξύμμαχον δ’ ἑλόμενος Δίκαν κρῖνε σέβας τὸ πρὸς θεῶν.
οὐκ εὔκριτον τὸ κρῖμα· μή μ’ αἱροῦ κριτήν.
εἶπον δὲ καὶ πρίν, οὐκ ἄνευ δήμου τάδε πράξαιμ’ ἄν, οὐδέ περ κρατῶν, μὴ καί ποτε εἴπῃ λεώς, εἴ πού τι μὴ τοῖον τύχοι, ‘ἐπήλυδας τιμῶν ἀπώλεσας πόλιν’.
ἀμφοτέροις ὁμαίμων τάδ’ ἐπισκοπεῖ  Ζεὺς ἑτερορρεπής, νέμων εἰκότως ἄδικα μὲν κακοῖς, ὅσια δ’ ἐννόμοις.
τί τῶνδ’ ἐξ ἴσου ῥεπομένων μεταλ- γὲς τὸ δίκαιον ἔρξαι; δεῖ τοι βαθείας φροντίδος σωτηρίου, δίκην κολυμβητῆρος ἐς βυθὸν μολεῖν δεδορκὸς ὄμμα, μηδ’ ἄγαν ᾠνωμένον, ὅπως ἄνατα ταῦτα πρῶτα μὲν πόλει, αὐτοῖσί θ’ ἡμῖν ἐκτελευτήσει καλῶς, καὶ μήτε δῆρις ῥυσίων ἐφάψεται, μήτ’ ἐν θεῶν ἕδραισιν ὧδ’ ἱδρυμένας ἐκδόντες ὑμᾶς τὸν πανώλεθρον θεὸν βαρὺν ξύνοικον θησόμεσθ’ ἀλάστορα, ὃς οὐδ’ ἐν Ἅιδου τὸν ἀλιτόντ’ ἐλευθεροῖ.
μῶν οὐ δοκεῖ δεῖν φροντίδος σωτηρίου; φρόντισον καὶ γενοῦ  πανδίκως εὐσεβὴς πρόξενος· τὰν φυγάδα μὴ προδῷς, τὰν ἕκαθεν ἐκβολαῖς δυσθέοις ὀρμέναν· μηδ’ ἴδῃς μ’ ἐξ ἑδρᾶν  πολυθέων ῥυσιασθεῖσαν, ὦ πᾶν κράτος ἔχων χθονός.
γνῶθι δ’ ὕβριν ἀνέρων καὶ φύλαξαι κότον.
μή τι τλῇς τὰν ἱκέτιν εἰσιδεῖν  ἀπὸ βρετέων βίᾳ δίκας ἀγομέναν ἱππαδὸν ἀμπύκων, πολυμίτων πέπλων τ’ ἐπιλαβὰς ἐμῶν.
ἴσθι γάρ· παισὶ τάδε καὶ δόμοις,  ὁπότερ’ ἂν κτίσῃς, μένει δορὶ τίνειν ὁμοΐαν θέμιν.
τάδε φράσαι· δίκαια Διόθεν κράτη.
καὶ δὴ πέφρασμαι· δεῦρο δ’ ἐξοκέλλεται· ἢ τοῖσιν ἢ τοῖς πόλεμον αἴρεσθαι μέγαν πᾶσ’ ἔστ’ ἀνάγκη, καὶ γεγόμφωται σκάφος στρέβλαισι ναυτικαῖσιν ὡς προσηγμένον.
ἄνευ δὲ λύπης οὐδαμοῦ καταστροφή.
καὶ χρήμασιν μὲν ἐκ δόμων πορθουμένοις γένοιτ’ ἂν ἄλλα κτησίου Διὸς χάριν ἄτης γε μείζω, καὶ μετεμπλήσαι γόμον.
καὶ γλῶσσα τοξεύσασα μὴ τὰ καίρια, [ἀλγεινὰ θυμοῦ κάρτα κινητήρια,] γένοιτο μύθου μῦθος ἂν θελκτήριος· ὅπως δ’ ὅμαιμον αἷμα μὴ γενήσεται, δεῖ κάρτα θύειν καὶ πεσεῖν χρηστήρια θεοῖσι πολλοῖς πολλά, πημονῆς ἄκη.
ἦ κάρτα νείκους τοῦδ’ ἐγὼ παροίχομαι· θέλω δ’ ἄιδρις μᾶλλον ἢ σοφὸς κακῶν εἶναι· γένοιτο δ’ εὖ, παρὰ γνώμην ἐμήν.
πολλῶν ἄκουσον τέρματ’ αἰδοίων λόγων.
ἤκουσα, καὶ λέγοις ἄν· οὔ με φεύξεται.
ἔχω στρόφους ζώνας τε, συλλαβὰς πέπλων.
τάχ’ ἂν γυναικῶν ταῦτα συμπρεπῆ πέλοι.
ἐκ τῶνδε τοίνυν, ἴσθι, μηχανὴ καλή— λέξον τίν’ αὐδὴν τήνδε γηρυθεῖσ’ ἔσῃ.
εἰ μή τι πιστὸν τῷδ’ ὑποστήσεις στόλῳ— τί σοι περαίνει μηχανὴ συζωμάτων; νέοις πίναξι βρέτεα κοσμῆσαι τάδε.
αἰνιγματῶδες τοὔπος· ἀλλ’ ἁπλῶς φράσον.
ἐκ τῶνδ’ ὅπως τάχιστ’ ἀπάγξασθαι θεῶν.
ἤκουσα μαστικτῆρα καρδίας λόγον.
ξυνῆκας· ὠμμάτωσα γὰρ σαφέστερον.
ναί·ἦ πολλαχῇ γε δυσπάλαιστα πράγματα, κακῶν δὲ πλῆθος ποταμὸς ὣς ἐπέρχεται· ἄτης δ’ ἄβυσσον πέλαγος οὐ μάλ’ εὔπορον τόδ’ ἐσβέβηκα, κοὐδαμοῦ λιμὴν κακῶν.
εἰ μὲν γὰρ ὑμῖν μὴ τόδ’ ἐκπράξω χρέος, μίασμ’ ἔλεξας οὐχ ὑπερτοξεύσιμον· εἰ δ’ αὖθ’ ὁμαίμοις παισὶν Αἰγύπτου σέθεν σταθεὶς πρὸ τειχέων διὰ μάχης ἥξω τέλους, πῶς οὐχὶ τἀνάλωμα γίγνεται πικρόν, ἄνδρας γυναικῶν οὕνεχ’ αἱμάξαι πέδον; ὅμως δ’ ἀνάγκη Ζηνὸς αἰδεῖσθαι κότον ἱκτῆρος· ὕψιστος γὰρ ἐν βροτοῖς φόβος.
σὺ μέν, πάτερ γεραιὲ τῶνδε παρθένων, .     .     .     .     .     .     .κλάδους τε τούτους αἶψ’ ἐν ἀγκάλαις λαβὼν βωμοὺς ἐπ’ ἄλλους δαιμόνων ἐγχωρίων θές, ὡς ἴδωσι τῆσδ’ ἀφίξεως τέκμαρ πάντες πολῖται, μηδ’ ἀπορριφθῇ ψόγος ἐμοῦ· κατ’ ἀρχῆς γὰρ φιλαίτιος λεώς.
καὶ γὰρ τάχ’ ἄν τις οἰκτίσας ἰδὼν τάδε ὕβριν μὲν ἐχθήρειεν ἄρσενος στόλου, ὑμῖν δ’ ἂν εἴη δῆμος εὐμενέστερος· τοῖς ἥσσοσιν γὰρ πᾶς τις εὐνοίας φέρει.
πολλῶν τάδ’ ἡμῖν ἐστιν ἠξιωμένα, αἰδοῖον εὑρεθέντα πρόξενον λαβεῖν.
ὀπάονας δὲ φράστοράς τ’ ἐγχωρίων ξύμπεμψον, ὡς ἂν τῶν πολισσούχων θεῶν βωμοὺς προνάους καὶ † πολισσούχων ἕδρας εὕρωμεν, ἀσφάλεια δ’ ᾖ δι’ ἄστεως στείχουσι· μορφῆς δ’ οὐχ ὁμόστολος φύσις.
Νεῖλος γὰρ οὐχ ὅμοιον Ἰνάχῳ γένος τρέφει. φύλαξαι μὴ θράσος τέκῃ φόβον· καὶ δὴ φίλον τις ἔκταν’ ἀγνοίας ὕπο.
στείχοιτ’ ἄν, ἄνδρες· εὖ γὰρ ὁ ξένος λέγει.
ἡγεῖσθε βωμοὺς ἀστικούς, θεῶν ἕδρας· καὶ ξυμβολοῦσιν οὐ πολυστομεῖν χρεὼν ναύτην ἄγοντας τόνδ’ ἐφέστιον θεῶν.
τούτῳ μὲν εἶπας, καὶ τεταγμένος κίοι· ἐγὼ δὲ πῶς δρῶ; ποῦ θράσος νέμεις ἐμοί; κλάδους μὲν αὐτοῦ λεῖπε, σημεῖον πόνου.
καὶ δή σφε λείπω χειρία λόγοις σέθεν.
λευρὸν κατ’ ἄλσος νῦν ἐπιστρέφου τόδε.
καὶ πῶς βέβηλον ἄλσος ἂν ῥύοιτό με; οὔτοι πτερωτῶν ἁρπαγαῖς <σ’> ἐκδώσομεν.
ἀλλ’ εἰ δρακόντων δυσφρόνων ἐχθίοσιν; εὔφημον εἴη τοὔπος εὐφημουμένῃ.
οὔτοι τι θαῦμα δυσφορεῖν φόβῳ φρένα.
ἀεὶ δ’ † ἀνάκτων ἐστι δεῖμ’ ἐξαίσιον.
σὺ καὶ λέγων εὔφραινε καὶ πράσσων φρένα.
ἀλλ’ οὔτι δαρὸν χρόνον ἐρημώσει πατήρ.
ἐγὼ δὲ λαοὺς συγκαλῶν ἐγχωρίους στείχω, τὸ κοινὸν ὡς ἂν εὐμενὲς τιθῶ· καὶ σὸν διδάξω πατέρα ποῖα χρὴ λέγειν.
πρὸς ταῦτα μίμνε καὶ θεοὺς ἐγχωρίους λιταῖς παραιτοῦ τῶν σ’ ἔρως ἔχει τυχεῖν.
ἐγὼ δὲ ταῦτα πορσυνῶν ἐλεύσομαι· πειθὼ δ’ ἕποιτο καὶ τύχη πρακτήριος.
ἄναξ ἀνάκτων, μακάρων  μακάρτατε καὶ τελέων τελειότατον κράτος, ὄλβιε Ζεῦ, πιθοῦ τε καὶ γενέσθω.
ἄλευσον ἀνδρῶν ὕβριν εὖ στυγήσας· λίμνᾳ δ’ ἔμβαλε πορφυροειδεῖ τὰν μελανόζυγ’ ἄταν.
τὸ πρὸς γυναικῶν <δ’> ἐπιδὼν  παλαίφατον ἁμέτερον γένος φιλίας προγόνου γυναικὸς νέωσον εὔφρον’ αἶνον· γενοῦ πολυμνήστωρ, ἔφαπτορ Ἰοῦς.
Δῖαί τοι γένος εὐχόμεθ’ εἶναι γᾶς ἀπὸ τᾶσδ’ ἔνοικοι.
παλαιὸν δ’ εἰς ἴχνος μετέσταν,  ματέρος ἀνθονόμους ἐπωπάς, λειμῶνα βούχιλον, ἔνθεν Ἰὼ οἴστρῳ ἐρεσσομένα φεύγει ἁμαρτίνοος, πολλὰ βροτῶν διαμειβομένα φῦλα, διχῇ δ’ ἀντίπορον γαῖαν ἐν αἴσᾳ διατέμνοντα πόρον κυματίαν ὁρίζει· ἰάπτει δ’ Ἀσίδος δι’ αἴας  μηλοβότου Φρυγίας διαμπάξ· περᾷ δὲ Τεύθραντος ἄστυ Μυσὸν Λύδιά τ’ ἂγ γύαλα, καὶ δι’ ὀρῶν Κιλίκων Παμφύλων τε διορνυμένα † τὰν ποταμοὺς [δ’] ἀενάους καὶ βαθύπλουτον χθόνα καὶ τὰν Ἀφροδί- τας πολύπυρον αἶαν· † ἱκνεῖται δ’ εἰσικνουμένου βέλει  βουκόλου πτερόεντος Δῖον πάμβοτον ἄλσος, λειμῶνα χιονόβοσκον ὅντ’ ἐπέρχεται Τυφῶ μένος ὕδωρ τε Νείλου νόσοις ἄθικτον, μαινομένα πόνοις ἀτί- μοις ὀδύναις τε κεντροδα- λήτισι θυιὰς Ἥρας.
βροτοὶ δ’, οἳ γᾶς τότ’ ἦσαν ἔννομοι,  χλωρῷ δείματι θυμὸν πάλλοντ’ ὄψιν ἀήθη, βοτὸν ἐσορῶντες δυσχερὲς μειξόμβροτον, τὰν μὲν βοός, τὰν δ’ αὖ γυναικός· τέρας δ’ ἐθάμβουν.
καὶ τότε δὴ τίς ἦν ὁ θέλ- ξας πολύπλαγκτον ἀθλίαν οἰστροδόνητον Ἰώ; δι’ αἰῶνος κρέων ἀπαύστου  Ζεὺς ...
βία δ’ ἀπημάντῳ σθένει καὶ θείαις ἐπιπνοίαις παύεται, δακρύων δ’ ἀπο- στάζει πένθιμον αἰδῶ.
λαβοῦσα δ’ ἕρμα Δῖον ἀψευδεῖ λόγῳ γείνατο παῖδ’ ἀμεμφῆ, δι’ αἰῶνος μακροῦ πάνολβον·  ἔνθεν πᾶσα βοᾷ χθών, ‘φυσιζόου γένος τόδε Ζηνός ἐστιν ἀληθῶς· τίς γὰρ ἂν κατέπαυσεν Ἥ- ρας νόσους ἐπιβούλους;’ Διὸς τόδ’ ἔργον· καὶ τόδ’ ἂν γένος λέγων ἐξ Ἐπάφου κυρήσαις.
τίν’ ἂν θεῶν ἐνδικωτέροισιν  κεκλοίμαν εὐλόγως ἐπ’ ἔργοις; <αὐτὸς ὁ> πατὴρ φυτουργὸς αὐτόχειρ ἄναξ, γένους παλαιόφρων μέγας τέκτων, τὸ πᾶνμῆχαρ οὔριος Ζεύς.
ὑπ’ ἀρχᾶς δ’ οὔτινος θοάζων  † τὸ μεῖον κρεῖσσον ὢν κρατύνει, οὔτινος ἄνωθεν ἡμένου σέβων κράτος.
πάρεστι δ’ ἔργον ὡς ἔπος σπεῦσαί τι τῶνβούλιος φέρει φρήν.
θαρσεῖτε παῖδες· εὖ τὰ τῶν ἐγχωρίων· δήμου δέδοκται παντελῆ ψηφίσματα.
ὦ χαῖρε πρέσβυ, φίλτατ’ ἀγγέλλων ἐμοί· ἔνισπε δ’ ἡμῖν, ποῖ κεκύρωται τέλος, δήμου κρατοῦσα χεὶρ ὅπῃ πληθύνεται; ἔδοξεν Ἀργείοισιν οὐ διχορρόπως, ἀλλ’ ὥστ’ ἀνηβῆσαί με γηραιᾷ φρενί· πανδημίᾳ γὰρ χερσὶ δεξιωνύμοις ἔφριξεν αἰθὴρ τόνδε κραινόντων λόγον· ἡμᾶς μετοικεῖν τῆσδε γῆς ἐλευθέρους κἀρρυσιάστους ξύν τ’ ἀσυλίᾳ βροτῶν· καὶ μήτ’ ἐνοίκων μήτ’ ἐπηλύδων τινὰ ἄγειν· ἐὰν δὲ προστιθῇ τὸ καρτερόν, τὸν μὴ βοηθήσαντα τῶνδε γαμόρων ἄτιμον εἶναι ξὺν φυγῇ δημηλάτῳ.
τοιάνδ’ ἔπειθε ῥῆσιν ἀμφ’ ἡμῶν λέγων ἄναξ Πελασγῶν, ἱκεσίου Ζηνὸς κότον μέγαν προφωνῶν μή ποτ’ εἰσόπιν χρόνου πόλιν παχῦναι, ξενικὸν ἀστικόν θ’ ἅμα λέγων διπλοῦν μίασμα πρὸς πόλεως φανὲν ἀμήχανον βόσκημα πημονῆς πέλειν.
τοιαῦτ’ ἀκούων χερσὶν Ἀργεῖος λεὼς ἔκραν’ ἄνευ κλητῆρος ὣς εἶναι τάδε.
δημηγόρους δ’ ἤκουσεν εὐπιθεῖς στροφὰς δῆμος Πελασγῶν· Ζεὺς δ’ ἐπέκρανεν τέλος.
ἄγε δή, λέξωμεν ἐπ’ Ἀργείοις εὐχὰς ἀγαθάς, ἀγαθῶν ποινάς.
Ζεὺς δ’ ἐφορεύοι ξένιος ξενίου στόματος τιμὰς ἐπ’ ἀληθείᾳ, τέρμον’ ἀμέμπτως πρὸς ἅπαντα· νῦν ὅτε καὶ θεοὶ  Διογενεῖς κλύοιτ’ εὐ- κταῖα γένει χεούσας· μήποτε πυρίφατον τάνδε Πελασγίαν [πόλιν] τὸν ἄχορον βοᾶν κτίσαι μάχλον Ἄρη, τὸν ἀρότοις θερί- ζοντα βροτοὺς ἐνάλλοις· οὕνεκ’ ᾤκτισαν ἡμᾶς, ψῆφον δ’ εὔφρον’ ἔθεντο, αἰδοῦνται δ’ ἱκέτας Διός, ποίμναν τάνδ’ ἀμέγαρτον· οὐδὲ μετ’ ἀρσένων  ψῆφον ἔθεντ’ ἀτιμώ- σαντες ἔριν γυναικῶν, Δῖον ἐπιδόμενοι πράκτορ’, ἅτε σκοπόν, δυσπολέμητον, ὃν τίς ἂν δόμος ἔχοι ἐπ’ ὀρόφων ἰαί- νοντα; βαρὺς δ’ ἐφίζει.
ἅζονται γὰρ ὁμαίμους Ζηνὸς ἵκτορας ἁγνοῦ.
τοιγάρτοι καθαροῖσι βω- μοῖς θεοὺς ἀρέσονται.
τοιγὰρ ὑποσκίων  ἐκ στομάτων ποτά- σθω φιλότιμος εὐχά, μήποτε λοιμὸς ἀνδρῶν τάνδε πόλιν κενώσαι· μηδ’ ἐπιχωρίοις <στάσις> πτώμασιν αἱματίσαι πέδον γᾶς.
ἥβας δ’ ἄνθος ἄδρεπτον ἔστω, μηδ’ Ἀφροδίτας εὐνάτωρ βροτολοιγὸς Ἄ- ρης κέρσειεν ἄωτον.
καὶ γεραροῖσι πρε-  σβυτοδόκοι γέμου- σαι θυμέλαι φλεγόντων.
τὼς πόλις εὖ νέμοιτο Ζῆνα μέγαν σεβόντων, τὸν ξένιον δ’ ὑπερτάτως, ὃς πολιῷ νόμῳ αἶσαν ὀρθοῖ.
τίκτεσθαι δ’ ἐφόρους γᾶς ἄλλους εὐχόμεθ’ αἰεί, Ἄρτεμιν δ’ ἑκάταν γυναι- κῶν λόχους ἐφορεύειν.
μηδέ τις ἀνδροκμὴς  λοιγὸς ἐπελθέτω τάνδε πόλιν δαΐζων, ἄχορον ἀκίθαριν δακρυογόνον Ἄρη βοάν τ’ ἔνδημον ἐξοπλίζων.
νούσων δ’ ἑσμὸς ἀπ’ ἀστῶν ἵζοι κρατὸς ἀτερπής· εὐμενὴς δ’ ὁ Λύκειος ἔ- στω πάσᾳ νεολαίᾳ.
καρποτελῆ δέ τοι  Ζεὺς ἐπικραινέτω φέρματι γᾶν πανώρῳ· πρόνομα δὲ βότ’ ἀγροῖς πολύγονα τελέθοι· τὸ πᾶν τ’ ἐκ δαιμόνων λάχοιεν.
εὔφημον δ’ ἐπὶ βωμοῖς μοῦσαν θείατ’ ἀοιδοί· ἁγνῶν τ’ ἐκ στομάτων φερέ- σθω φήμα φιλοφόρμιγξ.
φυλάσσοι τ’ ἀτρεμαῖα τιμὰς  τὸ δάμιον, τὸ πτόλιν κρατύνει, προμαθὶς εὐκοινόμητις ἀρχά· ξένοισί τ’ εὐξυμβόλους, πρὶν ἐξοπλίζειν Ἄρη, δίκας ἄτερ πημάτων διδοῖεν.
θεοὺς δ’, οἳ γᾶν ἔχουσιν, αἰεὶ  τίοιεν ἐγχωρίοις πατρῴαις δαφνηφόροις βουθύτοισι τιμαῖς.
τὸ γὰρ τεκόντων σέβας τρίτον τόδ’ ἐν θεσμίοις Δίκας γέγραπται μεγιστοτίμου.
εὐχὰς μὲν αἰνῶ τάσδε σώφρονας, φίλαι· ὑμεῖς δὲ μὴ τρέσητ’ ἀκούσασαι πατρὸς ἀπροσδοκήτους τούσδε καὶ νέους λόγους.
ἱκεταδόκου γὰρ τῆσδ’ ἀπὸ σκοπῆς ὁρῶ τὸ πλοῖον. εὔσημον γάρ· οὔ με λανθάνει στολμοί τε λαίφους καὶ παραρρύσεις νεώς, καὶ πρῷρα πρόσθεν ὄμμασιν βλέπουσ’ ὁδόν, οἴακος εὐθυντῆρος ὑστάτου νεὼς ἄγαν καλῶς κλύουσα, τοῖσιν οὐ φίλη.
πρέπουσι δ’ ἄνδρες νήιοι μελαγχίμοις γυίοισι λευκῶν ἐκ πεπλωμάτων ἰδεῖν, καὶ τἄλλα πλοῖα πᾶσά θ’ ἡ ’πικουρία εὔπρεπτος· αὐτὴ δ’ ἡγεμὼν ὑπὸ χθόνα στείλασα λαῖφος παγκρότως ἐρέσσεται.
ἀλλ’ ἡσύχως χρὴ καὶ σεσωφρονισμένως πρὸς πρᾶγμ’ ὁρώσας τῶνδε μὴ ἀμελεῖν θεῶν.
ἐγὼ δ’ ἀρωγοὺς ξυνδίκους θ’ ἥξω λαβών.
ἴσως γὰρ ἂν κῆρύξ τις ἢ πρέσβη μόλοι, ἄγειν θέλοντες, ῥυσίων ἐφάπτορες.
ἀλλ’ οὐδὲν ἔσται τῶνδε· μὴ τρέσητέ νιν.
ὅμως <δ’> ἄμεινον, εἰ βραδύνοιμεν βοῇ, ἀλκῆς λαθέσθαι τῆσδε μηδαμῶς ποτε.
θάρσει· χρόνῳ τοι κυρίῳ τ’ ἐν ἡμέρᾳ θεοὺς ἀτίζων τις βροτῶν δώσει δίκην.
πάτερ, φοβοῦμαι, νῆες ὡς ὠκύπτεροι ἥκουσι· μῆκος δ’ οὐδὲν ἐν μέσῳ χρόνου.
περίφοβόν μ’ ἔχει τάρβος ἐτητύμως  πολυδρόμου φυγᾶς ὄφελος εἴ τί μοι.
παροίχομαι, πάτερ, δείματι.
ἐπεὶ τελεία ψῆφος Ἀργείων, τέκνα, θάρσει· μαχοῦνται περὶ σέθεν, σάφ’ οἶδ’ ἐγώ.
ἐξῶλές ἐστι μάργον Αἰγύπτου γένος μάχης τ’ ἄπληστον· καὶ λέγω πρὸς εἰδότα.
δοριπαγεῖς δ’ ἔχοντες κυανώπιδας  νῆας ἔπλευσαν ὧδ’ ἐπιτυχεῖ κότῳ πολεῖ μελαγχίμῳ σὺν στρατῷ.
πολλοὺς δέ γ’ εὑρήσουσιν ἐν μεσημβρίας θάλπει βραχίον’ εὖ κατερρινημένους.
μόνην δὲ μὴ πρόλειπε· λίσσομαι, πάτερ.
γυνὴ μονωθεῖσ’ οὐδέν· οὐκ ἔνεστ’ Ἄρης.
οὐλόφρονες δ’ ἐκεῖνοι, δολομήτιδες  δυσάγνοις φρεσίν, κόρακες ὥστε, βω- μῶν ἀλέγοντες οὐδέν.
καλῶς ἂν ἡμῖν ξυμφέροι ταῦτ’, ὦ τέκνα, εἰ σοί τε καὶ θεοῖσιν ἐχθαιροίατο.
οὐ μὴ τριαίνας τάσδε καὶ θεῶν σέβη δείσαντες ἡμῶν χεῖρ’ ἀπόσχωνται, πάτερ.
περίφρονες δ’ ἄγαν ἀνιέρῳ μένει  μεμαργωμένοι κυνοθρασεῖς, θεῶν οὐδὲν ἐπαΐοντες.
ἀλλ’ ἔστι φήμη κρείσσονας λύκους κυνῶν εἶναι· βύβλου δὲ καρπὸς οὐ κρατεῖ στάχυν.
† ὡς καὶ ματαίων ἀνοσίων τε κνωδάλων ἔχοντας ὀργάς, χρὴ φυλάσσεσθαι κράτος.
οὔτοι ταχεῖα ναυτικοῦ στρατοῦ στολή, οὐδ’ ὅρμος, οὗ δεῖ πεισμάτων σωτήρια ἐς γῆν ἐνεγκεῖν, οὐδ’ ἐν ἀγκυρουχίαις θαρσοῦσι ναῶν ποιμένες παραυτίκα, ἄλλως τε καὶ μολόντες ἀλίμενον χθόνα ἐς νύκτ’ ἀποστείχοντος ἡλίου. φιλεῖ ὠδῖνα τίκτειν νὺξ κυβερνήτῃ σοφῷ.
οὕτω γένοιτ’ ἂν οὐδ’ ἂν ἔκβασις στρατοῦ καλή, πρὶν ὅρμῳ ναῦν θρασυνθῆναι. σὺ δὲ φρόνει μὲν ὡς ταρβοῦσα μὴ ἀμελεῖν θεῶν·.     .     .     .     .     .     .
πράξας ἀρωγήν· ἄγγελον δ’ οὐ μέμψεται πόλις γέρονθ’, ἡβῶντα δ’ εὐγλώσσῳ φρενί.
ἰὼ γᾶ βοῦνι, πάνδικον σέβας,  τί πεισόμεσθα; ποῖ φύγωμεν Ἀπίας χθονὸς κελαινὸν εἴ τι κεῦθός ἐστί που; μέλας γενοίμαν καπνὸς νέφεσσι γειτονῶν Διός, τὸ πᾶν δ’ ἄφαντος ἀμπετὴς ἀιδνὸς ὡς κόνις ἄτερθε πτερύγων ὀλοίμαν.
ἄφρικτον δ’ οὐκέτ’ ἂν πέλοι κέαρ·  κελαινόχρως δὲ πάλλεταί μου καρδία.
πατρὸς σκοπαὶ δέ μ’ εἷλον· οἴχομαι φόβῳ.
θέλοιμι δ’ ἂν μορσίμου βρόχου τυχεῖν † ἐν σαργάναις †, πρὶν ἄνδρ’ ἀπευκτὸν τῷδε χριμφθῆναι χροΐ· πρόπαρ θανούσας [δ’] Ἀίδας ἀνάσσοι.
πόθεν δέ μοι γένοιτ’ ἂν αἰθέρος θρόνος,  πρὸς ὃν κύφελλ’ ὑδρηλὰ γίγνεται χιών, ἢ λισσὰς αἰγίλιψ ἀπρός- δεικτος οἰόφρων κρεμὰς γυπιὰς πέτρα, βαθὺ πτῶμα μαρτυροῦσά μοι, πρὶν δαΐκτορος βίᾳ καρδίας γάμου κυρῆσαι; κυσὶν δ’ ἔπειθ’ ἕλωρα κἀπιχωρίοις  ὄρνισι δεῖπνον οὐκ ἀναίνομαι πέλειν· τὸ γὰρ θανεῖν ἐλευθεροῦ- ται φιλαιάκτων κακῶν.
ἐλθέτω μόρος, πρὸ κοί- τας γαμηλίου τυχών.
ἀμφυγᾶς τίν’ ἔτι πόρον τέτμω γάμου λυτῆρα; ἴυζε δ’ ὀμφάν, οὐράνια  μέλη λιτανὰ θεοῖσι καὶ τέλεα δέ μοί πως πελόμενα [μοι], λύσιμα † μάχιμα δ’· ἔπιδε, πάτερ, βίαια μὴ φίλοις ὁρῶν ὄμμασιν ἐνδίκως.
σεβίζου δ’ ἱκέτας σέθεν, γαιάοχε παγκρατὲς Ζεῦ.
† γένος γὰρ Αἰγύπτιον ὕβριν  δύσφορον ἀρσενογενὲς † μετά με δρόμοισι διόμενοι φυγάδα μάταισι πολυθρόοις βίαια δίζηνται λαβεῖν.
σὸν δ’ ἐπίπαν ζυγὸν ταλάντου. τί δ’ ἄνευ σέθεν θνατοῖσι τέλειόν ἐστιν; <ΧΟΡΟΙ ΔΑΝΑΙΔΩΝ καὶ ΑΙΓΥΠΤΙΩΝ>Δαδ.ό ό ό, ά ά ά· ὅδε μάρπτις νάιος γάιος· τῶν πρό, μάρπτι, κάμνοις· † ἰόφ.. ὀμ.. αὖθι κάββας νυ..
δυΐαν βοὰν ἀμφαίνω. † ὁρῶ τάδε φροίμια † πράξαν πόνων βιαίων ἐμῶν. ἠὲ ἠέ.
βαῖνε φυγᾷ πρὸς ἀλκάν· † βλοσυρόφρονα χλιδᾷ ...
δύσφορα ναῒ κἀν γᾷ ...
γάι’ ἄναξ προτάσσου. † σοῦσθε σοῦσθ’ ἐπὶ βᾶ- ριν ὅπως ποδῶν ...
οὐκοῦν; οὐκοῦν; τιλμοὶ τιλμοὶ καὶ στιγμοί, πολυαίμων φόνιος ἀποκοπὰ κρατός.
σοῦσθε σοῦσθ’ † ὀλύμεναι ὀλόμεν’ ἐπ’ ἀμάδα.
δ.>εἴθ’ ἀνὰ πολύρυτον  ἁλμήεντα πόρον δεσποσίῳ ξὺν ὕβρει γομφοδέτῳ τε δόρει διώλου.
† αἵμον’ ἕσω σ’ ἐπ’ ἀμάδα· ἦ σὺ δουπια τάπιτα; † κελεύω βίᾳ μεθέσθαι † ἴχαρ φρενί τ’ ἄταν.
ἰὼ ἰόν †.
λεῖφ’ ἕδρανα, κί’ ἐς δόρυ, ἀτίετον ἄπολιν οὐ σέβω.
δ.>μήποτε πάλιν ἴδοις  ἀλφεσίβοιον ὕδωρ, ἔνθεν ἀεξόμενον ζώφυτον αἷμα βροτοῖσι θάλλει.
† ἄγειος ἐγὼ βαθυχαῖος βαθρείας βαθρείας γέρον. † σὺ δ’ ἐν ναῒ ναῒ βάσῃ τάχα θέλεος ἀθέλεος, βίᾳ βίᾳ τε πολλᾷ φροῦδα.
† βάτεαι βαθυμιτροκακὰ παθῶν † [ὀλόμεναι παλάμαις].
δ.>αἰαῖ αἰαῖ.
αἲ γὰρ δυσπαλάμως ὄλοιο δι’ ἁλίρρυτον ἄλσος, κατὰ Σαρπηδόνιον χῶμα πολύψαμμον ἀλαθεὶς Εὐρεΐαισιν αὔραις.
ΚΗΡΥΞἴυζε καὶ λάκαζε καὶ κάλει θεούς.
Αἰγυπτίαν γὰρ βᾶριν οὐχ ὑπερθορῇ.
[ἴυζε καὶ] † βόα, πικρότερ’ ἀχέων οἰζύος ὄνομ’ ἔχων. † δ.>οἰοῖ οἰοῖ  λύμας, ᾇ σὺ πρὸ γᾶς ὑλάσκων † περιχαμπτὰ βρυάζεις· ὃς ἐπωπᾷ δ’, ὁ μέγας Νεῖλος, ὑβρίζοντά σ’ ἀποτρέ- ψειεν ἄιστον ὕβριν.
βαίνειν κελεύω βᾶριν εἰς ἀμφίστροφον ὅσον τάχιστα· μηδέ τις σχολαζέτω.
ὁλκὴ γὰρ αὕτη πλόκαμον οὐδάμ’ ἅζεται.
δ.οἰοῖ, πάτερ, βρέτεος ἄρος  ἀτᾷ μ’· ἅλαδ’ ἄγει, ἄραχνος ὥς, βάδην.
ὄναρ ὄναρ μέλαν, ὀτοτοτοτοῖ, μᾶ Γᾶ μᾶ Γᾶ, βοὰν φοβερὸν ἀπότρεπε· ὦ βᾶ Γᾶς παῖ Ζεῦ.
οὔτοι φοβοῦμαι δαίμονας τοὺς ἐνθάδε· οὐ γάρ μ’ ἔθρεψαν, οὐδ’ ἐγήρασαν τροφῇ.
δ.μαιμᾷ πέλας δίπους ὄφις·  ἔχιδνα δ’ ὥς με <φόνιος ἢ> τί ποτέ ν<ιν καλῶ> δάκος; ἀχ...
ὀτοτοτοτοῖ, μᾶ Γᾶ μᾶ Γᾶ βοὰν φοβερὸν ἀπότρεπε, ὦ βᾶ Γᾶς παῖ Ζεῦ.
εἰ μή τις ἐς ναῦν εἶσιν αἰνέσας τάδε, λακὶς χιτῶνος ἔργον οὐ κατοικτιεῖ.
ἰὼ πόλεως ἀγοὶ πρόμοι, δάμναμαι.
πολλοὺς ἄνακτας, παῖδας Αἰγύπτου, τάχα ὄψεσθε· θαρσεῖτ’, οὐκ ἐρεῖτ’ ἀναρχίαν.
διωλόμεσθ’· ἄεπτ’, ἄναξ, πάσχομεν.
ἕλξειν ἔοιχ’ ὑμᾶς ἐπισπάσας κόμης, ἐπεὶ οὐκ ἀκούετ’ ὀξὺ τῶν ἐμῶν λόγων.
οὗτος, τί ποιεῖς; ἐκ ποίου φρονήματος ἀνδρῶν Πελασγῶν τήνδ’ ἀτιμάζεις χθόνα; ἀλλ’ ἦ γυναικῶν ἐς πόλιν δοκεῖς μολεῖν; κάρβανος ὢν Ἕλλησιν ἐγχλίεις ἄγαν· καὶ πόλλ’ ἁμαρτὼν οὐδὲν ὤρθωσας φρενί.
τί δ’ ἠμπλάκηται τῶνδ’ ἐμοὶ δίκης ἄτερ; ξένος μὲν εἶναι πρῶτον οὐκ ἐπίστασαι.
πῶς δ’ οὐχί; τἄμ’ ὀλωλόθ’ εὑρίσκων ἄγω.
ποίοισιν εἰπὼν προξένοις ἐγχωρίοις; Ἑρμῇ, μεγίστῳ προξένων, μαστηρίῳ.
θεοῖσιν εἰπὼν τοὺς θεοὺς οὐδὲν σέβῃ.
τοὺς ἀμφὶ Νεῖλον δαίμονας σεβίζομαι.
οἱ δ’ ἐνθάδ’ οὐδέν, ὡς ἐγὼ σέθεν κλύω; ἄγοιμ’ ἄν, εἴ τις τάσδε μὴ ’ξαιρήσεται.
κλαίοις ἄν, εἰ ψαύσειας, οὐ μάλ’ ἐς μακράν.
ἤκουσα, τοὖπος <δ’> οὐδαμῶς φιλόξενον.
οὐ γὰρ ξενοῦμαι τοὺς θεῶν συλήτορας.
λέγοιμ’ ἂν ἐλθὼν παισὶν Αἰγύπτου τάδε.
ἀβουκόλητον τοῦτ’ ἐμῷ φρονήματι.
ἀλλ’ ὡς ἂν εἰδὼς ἐννέπω σαφέστερον— καὶ γὰρ πρέπει κήρυκ’ ἀπαγγέλλειν τορῶς ἕκαστα—πῶς φῶ, πρὸς τίνος τ’ ἀφαιρεθεὶς ἥκειν γυναικῶν αὐτανέψιον στόλον; οὔτοι δικάζει ταῦτα μαρτύρων ὕπο Ἄρης, τὸ νεῖκος δ’ οὐκ ἐν ἀργύρου λαβῇ ἔλυσεν· ἀλλὰ πολλὰ γίγνεται πάρος πεσήματ’ ἀνδρῶν κἀπολακτισμοὶ βίου.
τί σοι λέγειν χρὴ τοὔνομ’; ἐν χρόνῳ μαθὼν εἴσῃ σύ τ’ αὐτὸς χοἰ ξυνέμποροι σέθεν.
ταύτας δ’ ἑκούσας μὲν κατ’ εὔνοιαν φρενῶν ἄγοις ἄν, εἴπερ εὐσεβὴς πίθοι λόγος.
τοιάδε δημόπρακτος ἐκ πόλεως μία ψῆφος κέκρανται, μήποτ’ ἐκδοῦναι βίᾳ στόλον γυναικῶν· τῶνδ’ ἐφήλωται τορῶς γόμφος διαμπάξ, ὡς μένειν ἀραρότως.
ταῦτ’ οὐ πίναξίν ἐστιν ἐγγεγραμμένα οὐδ’ ἐν πτυχαῖς βίβλων κατεσφραγισμένα, σαφῆ δ’ ἀκούεις ἐξ ἐλευθεροστόμου γλώσσης. κομίζου δ’ ὡς τάχιστ’ ἐξ ὀμμάτων.
ἔοιγμεν ἤδη πόλεμον ἀρεῖσθαι νέον· εἴη δὲ νίκη καὶ κράτος τοῖς ἄρσεσιν.
ἀλλ’ ἄρσενάς τοι τῆσδε γῆς οἰκήτορας εὑρήσετ’, οὐ πίνοντας ἐκ κριθῶν μέθυ.
ὑμεῖς δὲ πᾶσαι ξὺν φίλαις ὀπάοσιν θράσος λαβοῦσαι στείχετ’ εὐερκῆ πόλιν, πύργων βαθείᾳ μηχανῇ κεκλῃμένην.
καὶ δώματ’ ἐστὶ πολλὰ μὲν τὰ δήμια, δεδωμάτωμαι δ’ οὐδ’ ἐγὼ σμικρᾷ χερί.
ἔνθ’ ἔστιν ὑμῖν εὐτύκους ναίειν δόμους πολλῶν μετ’ ἄλλων· εἰ δέ τις μείζων χάρις, πάρεστιν οἰκεῖν καὶ μονορρύθμους δόμους.
τούτων τὰ λῷστα καὶ τὰ θυμηδέστατα— πάρεστι—λωτίσασθε. προστάτης δ’ ἐγὼ ἀστοί τε πάντες, ὧνπερ ἥδε κραίνεται ψῆφος. τί τῶνδε κυριωτέρους μένεις; ἀλλ’ ἀντ’ ἀγαθῶν ἀγαθοῖσι βρύοις, δῖε Πελασγῶν.
πέμψον δὲ πρόφρων δεῦρ’ ἡμέτερον πατέρ’ εὐθαρσῆ Δαναόν, πρόνοον καὶ βούλαρχον. τοῦ γὰρ προτέρα μῆτις, ὅπου χρὴ δώματα ναίειν καὶ τόπος εὔφρων. πᾶς τις ἐπειπεῖν ψόγον ἀλλοθρόοις εὔτυκος· εἴη δὲ τὰ λῷστα.
ξύν τ’ εὐκλείᾳ καὶ ἀμηνίτῳ βάξει λαῶν ἐγχώρων τάσσεσθε, φίλαι δμωίδες, οὕτως ὡς ἐφ’ ἑκάστῃ διεκλήρωσεν Δαναὸς θεραποντίδα φερνήν.
ὦ παῖδες, Ἀργείοισιν εὔχεσθαι χρεών, θύειν τε λείβειν θ’, ὡς θεοῖς Ὀλυμπίοις, σπονδάς, ἐπεὶ σωτῆρες οὐ διχορρόπως.
καί μου τὰ μὲν πραχθέντα πρὸς τοὺς ἐγγενεῖς φίλους πικρῶς ἤκουσαν αὐτανεψίοις· ἐμοὶ δ’ ὀπαδοὺς τούσδε καὶ δορυσσόους ἔταξαν, ὡς ἔχοιμι τίμιον γέρας, καὶ μήτ’ ἀέλπτως, δορικανεῖ μόρῳ θανὼν λάθοιμι, χώρᾳ δ’ ἄχθος ἀείζων πέλοι,.     .     .     .     .     .     .
τοιῶνδε τυγχάνοντας ἐκ πρυμνῆς φρενὸς χάριν σέβεσθαι τιμιωτέραν † ἐμοῦ.
καὶ ταῦθ’ ἅμ’ ἐγγράψασθε πρὸς γεγραμμένοις πολλοῖσιν ἄλλοις σωφρονίσμασιν πατρός, ἀγνῶθ’ ὅμιλον, ὡς ἐλέγχεται χρόνῳ, πᾶς δ’ ἐν μετοίκῳ γλῶσσαν εὔτυκον φέρει κακήν, τό τ’ εἰπεῖν εὐπετὲς μύσαγμά πως.
ὑμᾶς δ’ ἐπαινῶ μὴ καταισχύνειν ἐμέ, ὥραν ἐχούσας τήνδ’ ἐπίστρεπτον βροτοῖς.
τέρειν’ ὀπώρα δ’ εὐφύλακτος οὐδαμῶς· θῆρες δὲ κηραίνουσι καὶ βροτοί—τί μήν; — καὶ κνώδαλα πτεροῦντα καὶ πεδοστιβῆ.
† καρπώματα στάζοντα κηρύσσει Κύπρις κάλωρα κωλύουσαν θωσμένειν ἔρῳ, † καὶ παρθένων χλιδαῖσιν εὐμόρφοις ἔπι πᾶς τις παρελθὼν ὄμματος θελκτήριον τόξευμ’ ἔπεμψεν, ἱμέρου νικώμενος.
πρὸς ταῦτα μὴ πάθωμεν ὧν πολὺς πόνος πολὺς δὲ πόντος οὕνεκ’ ἠρόθη δορί, μηδ’ αἶσχος ἡμῖν, ἡδονὴν δ’ ἐχθροῖς ἐμοῖς πράξωμεν. οἴκησις δὲ καὶ διπλῆ πάρα· τὴν μὲν Πελασγός, τὴν δὲ καὶ πόλις διδοῖ, οἰκεῖν λάτρων ἄτερθεν· εὐπετῆ τάδε.
μόνον φύλαξαι τάσδ’ ἐπιστολὰς πατρός, τὸ σωφρονεῖν τιμῶσα τοῦ βίου πλέον.
τἄλλ’ εὐτυχοῖμεν πρὸς θεῶν Ὀλυμπίων· ἐμῆς δ’ ὀπώρας οὕνεκ’ εὖ θάρσει, πάτερ.
θεοῖς γὰρ εἴ τι μὴ βεβούλευται νέον, ἴχνος τὸ πρόσθεν οὐ διαστρέψω φρενός.
ΧΟΡΟΙ ΔΑΝΑΙΔΩΝ καὶ ΘΕΡΑΠΑΙΝΩΝΔαδ.ἴτε μὰν ἀστυάνακτας  μάκαρας θεοὺς γανάοντες πολιούχους τε καὶ οἳ χεῦμ’ Ἐρασίνου περιναίουσιν παλαιόν.
ὑποδέξασθε <δ’> ὀπαδοὶ μέλος· αἶνος δὲ πόλιν τάνδε Πελασγῶν ἐχέτω, μηδ’ ἔτι Νείλου προχοὰς σέβωμεν ὕμνοις, ποταμοὺς δ’ οἳ διὰ χώρας  θελεμὸν πῶμα χέουσιν πολύτεκνοι, λιπαροῖς χεύμασι γαίας τόδε μειλίσσοντες οὖδας.
ἐπίδοι δ’ Ἄρτεμις ἁγνὰ στόλον οἰκτιζομένα, μηδ’ ὑπ’ ἀνάγκας γάμος ἔλθοι Κυθερείας· Στύγιον πέλοι τόδ’ ἆθλον.
ΘΕΡΑΠΑΙΝΑΙ—Κύπριδος <δ’> οὐκ ἀμελεῖ θεσμὸς ὅδ’ εὔφρων.
δύναται γὰρ Διὸς ἄγχιστα σὺν Ἥρᾳ· τίεται δ’ αἰολόμητις θεὸς ἔργοις ἐπὶ σεμνοῖς.
μετάκοινοι δὲ φίλᾳ ματρὶ πάρεισιν Πόθος <ᾇ> τ’ οὐδὲν ἄπαρνον τελέθει θέλκτορι Πειθοῖ.
δέδοται δ’ Ἁρμονίᾳ μοῖρ’ Ἀφροδίτας ψεδυρὰ τρίβοι τ’ ἐρώτων.
φυγάδεσσιν δ’ ἐπιπλοίας κακά τ’ ἄλγη  πολέμους θ’ αἱματόεντας προφοβοῦμαι.
τί ποτ’ εὔπλοιαν ἔπραξαν ταχυπόμποισι διωγμοῖς; ὅ τί τοι μόρσιμόν ἐστιν, τὸ γένοιτ’ ἄν.
Διὸς οὐ παρβατός ἐστιν μεγάλα φρὴν ἀπέρατος.
μετὰ πολλῶν δὲ γάμων ἅδε τελευτὰ προτερᾶν πέλοι γυναικῶν.
δ.ὁ μέγας Ζεὺς ἀπαλέξαι  γάμον Αἰγυπτογενῆ μοι.
τὸ μὲν ἂν βέλτατον εἴη· σὺ δὲ θέλγοις ἂν ἄθελκτον; δ.σὺ δέ γ’ οὐκ οἶσθα τὸ μέλλον.
τί δὲ μέλλω φρένα Δίαν  καθορᾶν, ὄψιν ἄβυσσον; δ.μέτριον νῦν ἔπος εὔχου· τίνα καιρόν με διδάσκεις; τὰ θεῶν μηδὲν ἀγάζειν.
ΧΟΡΟΣΖεὺς ἄναξ ἀποστεροί-  η γάμον δυσάνορα δάιον, ὅσπερ Ἰὼ πημονᾶς ἐλύσατ’ εὖ χειρὶ παιωνίᾳ κατασχεθών, εὐμενῆ βίαν κτίσας, καὶ κράτος νέμοι γυναι-  ξίν· τὸ βέλτερον κακοῦ καὶ τὸ δίμοιρον αἰνῶ, καὶ δίκᾳ δίκας ἕπε- σθαι, ξὺν εὐχαῖς ἐμαῖς, λυτηρίοις μηχαναῖς θεοῦ πάρα.
Ὦ γῆς †παλαιὸν Ἄργος†, Ἰνάχου ῥοαί, ὅθεν ποτ’ ἄρας ναυσὶ χιλίαις Ἄρη ἐς γῆν ἔπλευσε Τρωιάδ’ Ἀγαμέμνων ἄναξ.
κτείνας δὲ τὸν κρατοῦντ’ ἐν Ἰλιάδι χθονὶ Πρίαμον ἑλών τε Δαρδάνου κλεινὴν πόλιν ἀφίκετ’ ἐς τόδ’ Ἄργος, ὑψηλῶν δ’ ἐπὶ ναῶν ἔθηκε σκῦλα πλεῖστα βαρβάρων.
κἀκεῖ μὲν εὐτύχησεν· ἐν δὲ δώμασιν θνήισκει γυναικὸς πρὸς Κλυταιμήστρας δόλωι καὶ τοῦ Θυέστου παιδὸς Αἰγίσθου χερί.
χὠ μὲν παλαιὰ σκῆπτρα Ταντάλου λιπὼν ὄλωλεν, Αἴγισθος δὲ βασιλεύει χθονός, ἄλοχον ἐκείνου Τυνδαρίδα κόρην ἔχων.
οὓς δ’ ἐν δόμοισιν ἔλιφ’ ὅτ’ ἐς Τροίαν ἔπλει, ἄρσενά τ’ Ὀρέστην θῆλύ τ’ Ἠλέκτρας θάλος, τὸν μὲν πατρὸς γεραιὸς ἐκκλέπτει τροφεὺς μέλλοντ’ Ὀρέστην χερὸς ὕπ’ Αἰγίσθου θανεῖν Στροφίωι τ’ ἔδωκε Φωκέων ἐς γῆν τρέφειν· ἢ δ’ ἐν δόμοις ἔμεινεν Ἠλέκτρα πατρός, ταύτην ἐπειδὴ θαλερὸς εἶχ’ ἥβης χρόνος μνηστῆρες ἤιτουν Ἑλλάδος πρῶτοι χθονός.
δείσας δὲ μή τωι παῖδ’ ἀριστέων τέκοι Ἀγαμέμνονος ποινάτορ’, εἶχεν ἐν δόμοις Αἴγισθος οὐδ’ ἥρμοζε νυμφίωι τινί.
ἐπεὶ δὲ καὶ τοῦτ’ ἦν φόβου πολλοῦ πλέων, μή τωι λαθραίως τέκνα γενναίωι τέκοι, κτανεῖν σφε βουλεύσαντος ὠμόφρων ὅμως μήτηρ νιν ἐξέσωσεν Αἰγίσθου χερός.
ἐς μὲν γὰρ ἄνδρα σκῆψιν εἶχ’ ὀλωλότα, παίδων δ’ ἔδεισε μὴ φθονηθείη φόνωι.
ἐκ τῶνδε δὴ τοιόνδ’ ἐμηχανήσατο Αἴγισθος· ὃς μὲν γῆς ἀπηλλάχθη φυγὰς Ἀγαμέμνονος παῖς, χρυσὸν εἶφ’ ὃς ἂν κτάνηι, ἡμῖν δὲ δὴ δίδωσιν Ἠλέκτραν ἔχειν δάμαρτα, πατέρων μὲν Μυκηναίων ἄπο γεγῶσιν (οὐ δὴ τοῦτό γ’ ἐξελέγχομαι· λαμπροὶ γὰρ ἐς γένος γε, χρημάτων δὲ δὴ πένητες, ἔνθεν ηὑγένει’ ἀπόλλυται), ὡς ἀσθενεῖ δοὺς ἀσθενῆ λάβοι φόβον.
εἰ γάρ νιν ἔσχεν ἀξίωμ’ ἔχων ἀνήρ, εὕδοντ’ ἂν ἐξήγειρε τὸν Ἀγαμέμνονος φόνον δίκη τ’ ἂν ἦλθεν Αἰγίσθωι τότε.
ἣν οὔποθ’ ἁνὴρ ὅδε (σύνοιδέ μοι Κύπρις) ἤισχυν’ ἐν εὐνῆι· παρθένος δ’ ἔτ’ ἐστὶ δή.
αἰσχύνομαι γὰρ ὀλβίων ἀνδρῶν τέκνα λαβὼν ὑβρίζειν, οὐ κατάξιος γεγώς.
στένω δὲ τὸν λόγοισι κηδεύοντ’ ἐμοὶ ἄθλιον Ὀρέστην, εἴ ποτ’ εἰς Ἄργος μολὼν γάμους ἀδελφῆς δυστυχεῖς ἐσόψεται.
ὅστις δέ μ’ εἶναί φησι μῶρον, εἰ λαβὼν νέαν ἐς οἴκους παρθένον μὴ θιγγάνω, γνώμης πονηροῖς κανόσιν ἀναμετρούμενος τὸ σῶφρον ἴστω καὐτὸς αὖ τοιοῦτος ὤν.
ὦ νὺξ μέλαινα, χρυσέων ἄστρων τροφέ, ἐν ἧι τόδ’ ἄγγος τῶιδ’ ἐφεδρεῦον κάραι φέρουσα πηγὰς ποταμίας μετέρχομαι γόους τ’ ἀφίημ’ αἰθέρ’ ἐς μέγαν πατρί, οὐ δή τι χρείας ἐς τοσόνδ’ ἀφιγμένη ἀλλ’ ὡς ὕβριν δείξωμεν Αἰγίσθου θεοῖς.
ἡ γὰρ πανώλης Τυνδαρίς, μήτηρ ἐμή, ἐξέβαλέ μ’ οἴκων, χάριτα τιθεμένη πόσει· τεκοῦσα δ’ ἄλλους παῖδας Αἰγίσθωι πάρα πάρεργ’ Ὀρέστην κἀμὲ ποιεῖται δόμων.
τί γὰρ τάδ’, ὦ δύστην’, ἐμὴν μοχθεῖς χάριν πόνους ἔχουσα, πρόσθεν εὖ τεθραμμένη, καὶ ταῦτ’ ἐμοῦ λέγοντος οὐκ ἀφίστασαι; ἐγώ σ’ ἴσον θεοῖσιν ἡγοῦμαι φίλον· ἐν τοῖς ἐμοῖς γὰρ οὐκ ἐνύβρισας κακοῖς.
μεγάλη δὲ θνητοῖς μοῖρα συμφορᾶς κακῆς ἰατρὸν εὑρεῖν, ὡς ἐγὼ σὲ λαμβάνω.
δεῖ δή με κἀκέλευστον εἰς ὅσον σθένω μόχθου ’πικουφίζουσαν, ὡς ῥᾶιον φέρηις, συνεκκομίζειν σοι πόνους. ἅλις δ’ ἔχεις τἄξωθεν ἔργα· τἀν δόμοις δ’ ἡμᾶς χρεὼν ἐξευτρεπίζειν. εἰσιόντι δ’ ἐργάτηι θύραθεν ἡδὺ τἄνδον εὑρίσκειν καλῶς.
εἴ τοι δοκεῖ σοι, στεῖχε· καὶ γὰρ οὐ πρόσω πηγαὶ μελάθρων τῶνδ’. ἐγὼ δ’ ἅμ’ ἡμέραι βοῦς εἰς ἀρούρας ἐσβαλὼν σπερῶ γύας.
ἀργὸς γὰρ οὐδεὶς θεοὺς ἔχων ἀνὰ στόμα βίον δύναιτ’ ἂν ξυλλέγειν ἄνευ πόνου.
Πυλάδη, σὲ γὰρ δὴ πρῶτον ἀνθρώπων ἐγὼ πιστὸν νομίζω καὶ φίλον ξένον τ’ ἐμοί· μόνος δ’ Ὀρέστην τόνδ’ ἐθαύμαζες φίλων, πράσσονθ’ ἃ πράσσω δείν’ ὑπ’ Αἰγίσθου παθών, ὅς μου κατέκτα πατέρα χἠ πανώλεθρος μήτηρ. ἀφῖγμαι δ’ ἐκ θεοῦ μυστηρίων Ἀργεῖον οὖδας οὐδενὸς ξυνειδότος, φόνον φονεῦσι πατρὸς ἀλλάξων ἐμοῦ.
νυκτὸς δὲ τῆσδε πρὸς τάφον μολὼν πατρὸς δάκρυά τ’ ἔδωκα καὶ κόμης ἀπηρξάμην πυρᾶι τ’ ἐπέσφαξ’ αἶμα μηλείου φόνου, λαθὼν τυράννους οἳ κρατοῦσι τῆσδε γῆς.
καὶ τειχέων μὲν ἐντὸς οὐ βαίνω πόδα, δυοῖν δ’ ἅμιλλαν ξυντιθεὶς ἀφικόμην πρὸς τέρμονας γῆς τῆσδ’, ἵν’ ἐκβάλω πόδα ἄλλην ἐπ’ αἶαν εἴ μέ τις γνοίη σκοπῶν, ζητῶν τ’ ἀδελφήν (φασὶ γάρ νιν ἐν γάμοις ζευχθεῖσαν οἰκεῖν οὐδὲ παρθένον μένειν), ὡς συγγένωμαι καὶ φόνου συνεργάτιν λαβὼν τά γ’ εἴσω τειχέων σαφῶς μάθω.
νῦν οὖν (ἕω γὰρ λευκὸν ὄμμ’ ἀναίρεται) ἔξω τρίβου τοῦδ’ ἴχνος ἀλλαξώμεθα.
ἢ γάρ τις ἀροτὴρ ἤ τις οἰκέτις γυνὴ φανήσεται νῶιν, ἥντιν’ ἱστορήσομεν εἰ τούσδε ναίει σύγγονος τόπους ἐμή.
ἀλλ’ εἰσορῶ γὰρ τήνδε πρόσπολόν τινα πηγαῖον ἄχθος ἐν κεκαρμένωι κάραι φέρουσαν, ἑζώμεσθα κἀκπυθώμεθα δούλης γυναικός, ἤν τι δεξώμεσθ’ ἔπος ἐφ’ οἷσι, Πυλάδη, τήνδ’ ἀφίγμεθα χθόνα.
σύντειν’ (ὥρα) ποδὸς ὁρμάν· ὤ, ἔμβα ἔμβα κατακλαίουσα.
ἰώ μοί μοι.
ἐγενόμαν Ἀγαμέμνονος καί μ’ ἔτικτε Κλυταιμήστρα στυγνὰ Τυνδάρεω κόρα, κικλήσκουσι δέ μ’ ἀθλίαν Ἠλέκτραν πολιῆται.
φεῦ φεῦ σχετλίων πόνων καὶ στυγερᾶς ζόας.
ὦ πάτερ, σὺ δ’ ἐν Ἀίδα κεῖσαι σᾶς ἀλόχου σφαγαῖς Αἰγίσθου τ’, Ἀγάμεμνον.
ἴθι τὸν αὐτὸν ἔγειρε γόον, ἄναγε πολύδακρυν ἁδονάν.
σύντειν’ (ὥρα) ποδὸς ὁρμάν· ὤ, ἔμβα ἔμβα κατακλαίουσα.
ἰώ μοί μοι.
τίνα πόλιν, τίνα δ’ οἶκον, ὦ τλᾶμον σύγγον’, ἀλατεύεις οἰκτρὰν ἐν θαλάμοις λιπὼν πατρώιοις ἐπὶ συμφοραῖς ἀλγίσταισιν ἀδελφάν; ἔλθοις δὲ πόνων ἐμοὶ τᾶι μελέαι λυτήρ, ὦ Ζεῦ Ζεῦ, πατρί θ’ αἱμάτων αἰσχίστων ἐπίκουρος, Ἄρ- γει κέλσας πόδ’ ἀλάταν.
θὲς τόδε τεῦχος ἐμᾶς ἀπὸ κρατὸς ἑ- λοῦσ’, ἵνα πατρὶ γόους νυχίους ἐπορθοβοάσω· †ἰαχὰν ἀοιδὰν μέλοςἈίδα, πάτερ, σοὶ† κατὰ γᾶς ἐνέπω γόους οἷς ἀεὶ τὸ κατ’ ἦμαρ λείβομαι, κατὰ μὲν φίλαν ὄνυχι τεμνομένα δέραν χέρα τε κρᾶτ’ ἔπι κούριμον τιθεμένα θανάτωι σῶι.
ἒ ἔ, δρύπτε κάρα· οἷα δέ τις κύκνος ἀχέτας ποταμίοις παρὰ χεύμασιν πατέρα φίλτατον καλεῖ, ὀλόμενον δολίοις βρόχων ἕρκεσιν, ὣς σὲ τὸν ἄθλιον, πάτερ, ἐγὼ κατακλαίομαι, λουτρὰ πανύσταθ’ ὑδρανάμενον χροῒ κοίται ἐν οἰκτροτάται θανάτου.
ἰώ μοι <ἰώ> μοι πικρᾶς μὲν πελέκεως τομᾶς σᾶς, πάτερ, πικρᾶς δ’ †ἐκΤροίας ὅδου βουλᾶς†.
οὐ μίτραισι γυνά σε δέξατ’ οὐδ’ ἐπὶ στεφάνοις, ξίφεσι δ’ ἀμφιτόμοις λυγρὰν Αἰγίσθου λώβαν θεμένα δόλιον ἔσχεν ἀκοίταν.
Ἀγαμέμνονος ὦ κόρα, ἤλυθον, Ἠλέκτρα, ποτὶ σὰν ἀγρότειραν αὐλάν.
ἔμολέ τις ἔμολεν γαλακτοπότας ἀνὴρ Μυκηναῖος οὐριβάτας· ἀγγέλλει δ’ ὅτι νῦν τριταί- αν καρύσσουσιν θυσίαν Ἀργεῖοι, πᾶσαι δὲ παρ’ Ἥ- ραν μέλλουσιν παρθενικαὶ στείχειν.
οὐκ ἐπ’ ἀγλαΐαις, φίλαι, θυμὸν οὐδ’ ἐπὶ χρυσέοις ὅρμοις ἐκπεπόταμαι τάλαιν’, οὐδ’ ἱστᾶσα χοροὺς Ἀργείαις ἅμα νύμφαις εἱλικτὸν κρούσω πόδ’ ἐμόν.
δάκρυσι νυχεύω, δακρύων δέ μοι μέλει δειλαίαι τὸ κατ’ ἦμαρ.
σκέψαι μου πιναρὰν κόμαν καὶ τρύχη τάδ’ ἐμῶν πέπλων, εἰ πρέποντ’ Ἀγαμέμνονος κούραι τᾶι βασιλείαι τᾶι Τροίαι θ’, ἃ ’μοῦ πατέρος μέμναταί ποθ’ ἁλοῦσα.
μεγάλα θεός· ἀλλ’ ἴθι καὶ παρ’ ἐμοῦ χρῆσαι πολύπηνα φάρεα δῦναι χρύσεά τε χάρισιν προσθήματ’ ἀγλαΐας.
δοκεῖς τοῖσι σοῖς δακρύοις μὴ τιμῶσα θεοὺς κρατή- σειν ἐχθρῶν; οὔτοι στοναχαῖς ἀλλ’ εὐχαῖσι θεοὺς σεβί- ζουσ’ ἕξεις εὐαμερίαν, ὦ παῖ.
οὐδεὶς θεῶν ἐνοπᾶς κλύει τᾶς δυσδαίμονος, οὐ παλαι- ῶν πατρὸς σφαγιασμῶν.
οἴμοι τοῦ καταφθιμένου τοῦ τε ζῶντος ἀλάτα, ὅς που γᾶν ἄλλαν κατέχει μέλεος ἀλαίνων ποτὶ θῆσσαν ἑστίαν, τοῦ κλεινοῦ πατρὸς ἐκφύς.
αὐτὰ δ’ ἐν χερνῆσι δόμοις ναίω ψυχὰν τακομένα δωμάτων φυγὰς πατρίων οὐρείας ἀν’ ἐρίπνας.
μάτηρ δ’ ἐν λέκτροις φονίοις ἄλλωι σύγγαμος οἰκεῖ.
πολλῶν κακῶν Ἕλλησιν αἰτίαν ἔχει σῆς μητρὸς Ἑλένη σύγγονος δόμοις τε σοῖς.
οἴμοι· γυναῖκες, ἐξέβην θρηνημάτων.
ξένοι τινὲς παρ’ οἶκον οἵδ’ ἐφεστίους εὐνὰς ἔχοντες ἐξανίστανται λόχου· φυγῆι σὺ μὲν κατ’ οἶμον, ἐς δόμους δ’ ἐγὼ φῶτας κακούργους ἐξαλύξωμεν ποδί.
μέν’, ὦ τάλαινα· μὴ τρέσηις ἐμὴν χέρα.
ὦ Φοῖβ’ Ἄπολλον, προσπίτνω σε μὴ θανεῖν.
ἄλλους κτάνοιμι μᾶλλον ἐχθίους σέθεν.
ἄπελθε, μὴ ψαῦ’ ὧν σε μὴ ψαύειν χρεών.
οὐκ ἔσθ’ ὅτου θίγοιμ’ ἂν ἐνδικώτερον.
καὶ πῶς ξιφήρης πρὸς δόμοις λοχᾶις ἐμοῖς; μείνασ’ ἄκουσον, καὶ τάχ’ οὐκ ἄλλως ἐρεῖς.
ἕστηκα· πάντως δ’ εἰμὶ σή· κρείσσων γὰρ εἶ.
ἥκω φέρων σοι σοῦ κασιγνήτου λόγους.
ὦ φίλτατ’, ἆρα ζῶντος ἢ τεθνηκότος; ζῆι· πρῶτα γάρ σοι τἀγάθ’ ἀγγέλλειν θέλω.
εὐδαιμονοίης μισθὸν ἡδίστων λόγων.
κοινῆι δίδωμι τοῦτο νῶιν ἀμφοῖν ἔχειν.
ποῦ γῆς ὁ τλήμων τλήμονας φυγὰς ἔχων; οὐχ ἕνα νομίζων φθείρεται πόλεως νόμον.
οὔ που σπανίζων τοῦ καθ’ ἡμέραν βίου; ἔχει μέν, ἀσθενὴς δὲ δὴ φεύγων ἀνήρ.
λόγον δὲ δὴ τίν’ ἦλθες ἐκ κείνου φέρων; εἰ ζῆις, ὅπως τε ζῶσα συμφορᾶς ἔχεις.
οὔκουν ὁρᾶις μου πρῶτον ὡς ξηρὸν δέμας; λύπαις γε συντετηκός, ὥστε με στένειν.
καὶ κρᾶτα πλόκαμόν τ’ ἐσκυθισμένον ξυρῶι.
δάκνει σ’ ἀδελφὸς ὅ τε θανὼν ἴσως πατήρ.
οἴμοι· τί γάρ μοι τῶνδέ γ’ ἐστὶ φίλτερον; φεῦ φεῦ· τί δ’ αὖ σοῦ σῶι κασιγνήτωι δοκεῖς; ἀπὼν ἐκεῖνος, οὐ παρὼν ἡμῖν φίλος.
ἐκ τοῦ δὲ ναίεις ἐνθάδ’ ἄστεως ἑκάς; ἐγημάμεσθ’, ὦ ξεῖνε, θανάσιμον γάμον.
ὤιμωξ’ ἀδελφὸν σόν. Μυκηναίων τίνι; οὐχ ὧι πατήρ μ’ ἤλπιζεν ἐκδώσειν ποτέ.
εἴφ’, ὡς ἀκούσας σῶι κασιγνήτωι λέγω.
ἐν τοῖσδ’ ἐκείνου τηλορὸς ναίω δόμοις.
σκαφεύς τις ἢ βουφορβὸς ἄξιος δόμων.
πένης ἀνὴρ γενναῖος ἔς τ’ ἔμ’ εὐσεβής.
ἡ δ’ εὐσέβεια τίς πρόσεστι σῶι πόσει; οὐπώποτ’ εὐνῆς τῆς ἐμῆς ἔτλη θιγεῖν.
ἅγνευμ’ ἔχων τι θεῖον ἤ σ’ ἀπαξιῶν; γονέας ὑβρίζειν τοὺς ἐμοὺς οὐκ ἠξίου.
καὶ πῶς γάμον τοιοῦτον οὐχ ἥσθη λαβών; οὐ κύριον τὸν δόντα μ’ ἡγεῖται, ξένε.
ξυνῆκ’· Ὀρέστηι μή ποτ’ ἐκτείσηι δίκην.
τοῦτ’ αὐτὸ ταρβῶν· πρὸς δὲ καὶ σώφρων ἔφυ.
φεῦ·γενναῖον ἄνδρ’ ἔλεξας, εὖ τε δραστέον.
εἰ δή ποθ’ ἥξει γ’ ἐς δόμους ὁ νῦν ἀπών.
μήτηρ δέ σ’ ἡ τεκοῦσα ταῦτ’ ἠνέσχετο; γυναῖκες ἀνδρῶν, ὦ ξέν’, οὐ παίδων φίλαι.
τίνος δέ σ’ οὕνεχ’ ὕβρισ’ Αἴγισθος τάδε; τεκεῖν μ’ ἐβούλετ’ ἀσθενῆ, τοιῶιδε δούς.
ὡς δῆθε παῖδας μὴ τέκοις ποινάτορας; τοιαῦτ’ ἐβούλευσ’· ὧν ἐμοὶ δοίη δίκην.
οἶδεν δέ σ’ οὖσαν παρθένον μητρὸς πόσις; οὐκ οἶδε· σιγῆι τοῦθ’ ὑφαιρούμεσθά νιν.
αἵδ’ οὖν φίλαι σοι τούσδ’ ἀκούουσιν λόγους; ὥστε στέγειν γε τἀμὰ καὶ σ’ ἔπη καλῶς.
τί δῆτ’ Ὀρέστης πρὸς τάδ’, Ἄργος ἢν μόληι; ἤρου τόδ’; αἰσχρόν γ’ εἶπας· οὐ γὰρ νῦν ἀκμή; ἐλθὼν δὲ δὴ πῶς φονέας ἂν κτάνοι πατρός; τολμῶν ὑπ’ ἐχθρῶν οἷ’ ἐτολμήθη †πατήρ†.
ἦ καὶ μετ’ αὐτοῦ μητέρ’ ἂν τλαίης κτανεῖν; ταὐτῶι γε πελέκει τῶι πατὴρ ἀπώλετο.
λέγω τάδ’ αὐτῶι, καὶ βέβαια τἀπὸ σοῦ; θάνοιμι μητρὸς αἷμ’ ἐπισφάξασ’ ἐμῆς.
φεῦ·εἴθ’ ἦν Ὀρέστης πλησίον κλύων τάδε.
ἀλλ’, ὦ ξέν’, οὐ γνοίην ἂν εἰσιδοῦσά νιν.
νέα γάρ, οὐδὲν θαῦμ’, ἀπεζεύχθης νέου.
εἷς ἂν μόνος νιν τῶν ἐμῶν γνοίη φίλων.
ἆρ’ ὃν λέγουσιν αὐτὸν ἐκκλέψαι φόνου; πατρός γε παιδαγωγὸς ἀρχαῖος γέρων.
ὁ κατθανὼν δὲ σὸς πατὴρ τύμβου κυρεῖ; ἔκυρσεν ὡς ἔκυρσεν, ἐκβληθεὶς δόμων.
οἴμοι, τόδ’ οἷον εἶπας· αἴσθησις γὰρ οὖν καὶ τῶν θυραίων πημάτων δάκνει βροτούς.
λέξον δ’, ἵν’ εἰδὼς σῶι κασιγνήτωι φέρω λόγους ἀτερπεῖς ἀλλ’ ἀναγκαίους κλύειν.
ἔνεστι δ’ οἶκτος ἀμαθίαι μὲν οὐδαμοῦ, σοφοῖσι δ’ ἀνδρῶν· καὶ γὰρ οὐδ’ ἀζήμιον γνώμην ἐνεῖναι τοῖς σοφοῖς λίαν σοφήν.
κἀγὼ τὸν αὐτὸν τῶιδ’ ἔρον ψυχῆς ἔχω.
πρόσω γὰρ ἄστεως οὖσα τἀν πόλει κακὰ οὐκ οἶδα, νῦν δὲ βούλομαι κἀγὼ μαθεῖν.
λέγοιμ’ ἄν, εἰ χρή (χρὴ δὲ πρὸς φίλον λέγειν), τύχας βαρείας τὰς ἐμὰς κἀμοῦ πατρός.
ἐπεὶ δὲ κινεῖς μῦθον, ἱκετεύω, ξένε, ἄγγελλ’ Ὀρέστηι τἀμὰ κἀκείνου κακά, πρῶτον μὲν οἵοις ἐν πέπλοις αὐλίζομαι, πίνωι θ’ ὅσωι βέβριθ’, ὑπὸ στέγαισί τε οἵαισι ναίω βασιλικῶν ἐκ δωμάτων, αὐτὴ μὲν ἐκμοχθοῦσα κερκίσιν πέπλους ἢ γυμνὸν ἕξω σῶμα καὶ στερήσομαι <                               >, αὐτὴ δὲ πηγὰς ποταμίους φορουμένη.
ἀνέορτος ἱερῶν καὶ χορῶν τητωμένη ἀναίνομαι γυναῖκας οὖσα παρθένος, αἰσχύνομαι δὲ Κάστορ’, ὃς πρὶν ἐς θεοὺς ἐλθεῖν ἔμ’ ἐμνήστευεν, οὖσαν ἐγγενῆ.
μήτηρ δ’ ἐμὴ Φρυγίοισιν ἐν σκυλεύμασιν θρόνωι κάθηται, πρὸς δ’ ἕδραισιν Ἀσίδες δμωαὶ στατίζουσ’, ἃς ἔπερσ’ ἐμὸς πατήρ, Ἰδαῖα φάρη χρυσέαις ἐζευγμέναι πόρπαισιν. αἷμα δ’ ἔτι πατρὸς κατὰ στέγας μέλαν σέσηπεν, ὃς δ’ ἐκεῖνον ἔκτανεν ἐς ταὐτὰ βαίνων ἅρματ’ ἐκφοιτᾶι πατρί, καὶ σκῆπτρ’ ἐν οἷς Ἕλλησιν ἐστρατηλάτει μιαιφόνοισι χερσὶ γαυροῦται λαβών.
Ἀγαμέμνονος δὲ τύμβος ἠτιμασμένος οὔπω χοάς ποτ’ οὐδὲ κλῶνα μυρσίνης ἔλαβε, πυρὰ δὲ χέρσος ἀγλαϊσμάτων.
μέθηι δὲ βρεχθεὶς τῆς ἐμῆς μητρὸς πόσις ὁ κλεινός, ὡς λέγουσιν, ἐνθρώισκει τάφωι πέτροις τε λεύει μνῆμα λάινον πατρός, καὶ τοῦτο τολμᾶι τοὔπος εἰς ἡμᾶς λέγειν· Ποῦ παῖς Ὀρέστης; ἆρά σοι τύμβωι καλῶς παρὼν ἀμύνει; ταῦτ’ ἀπὼν ὑβρίζεται.
ἀλλ’, ὦ ξέν’, ἱκετεύω σ’, ἀπάγγειλον τάδε.
πολλοὶ δ’ ἐπιστέλλουσιν, ἑρμηνεὺς δ’ ἐγώ, αἱ χεῖρες ἡ γλῶσσ’ ἡ ταλαίπωρός τε φρὴν κάρα τ’ ἐμὸν ξυρῆκες ὅ τ’ ἐκεῖνον τεκών.
αἰσχρὸν γάρ, εἰ πατὴρ μὲν ἐξεῖλεν Φρύγας, ὁ δ’ ἄνδρ’ ἕν’ εἷς ὢν οὐ δυνήσεται κτανεῖν, νέος πεφυκὼς κἀξ ἀμείνονος πατρός.
καὶ μὴν δέδορκα τόνδε, σὸν λέγω πόσιν, λήξαντα μόχθου πρὸς δόμους ὁρμώμενον.
ἔα· τίνας τούσδ’ ἐν πύλαις ὁρῶ ξένους; τίνος δ’ ἕκατι τάσδ’ ἐπ’ ἀγραύλους πύλας προσῆλθον; ἦ ’μοῦ δεόμενοι; γυναικί τοι αἰσχρὸν μετ’ ἀνδρῶν ἑστάναι νεανιῶν.
ὦ φίλτατ’, εἰς ὕποπτα μὴ μόληις ἐμοί· τὸν ὄντα δ’ εἴσηι μῦθον· οἵδε γὰρ ξένοι ἥκουσ’ Ὀρέστου πρὸς ἐμὲ κήρυκες λόγων.
ἀλλ’, ὦ ξένοι, σύγγνωτε τοῖς εἰρημένοις.
τί φασίν; ἁνὴρ ἔστι καὶ λεύσσει φάος; ἔστιν λόγωι γοῦν, φασὶ δ’ οὐκ ἄπιστ’ ἐμοί.
ἦ καί τι πατρὸς σῶν τε μέμνηται κακῶν; ἐν ἐλπίσιν ταῦτ’· ἀσθενὴς φεύγων ἀνήρ.
ἦλθον δ’ Ὀρέστου τίνα πορεύοντες λόγον; σκοποὺς ἔπεμψε τούσδε τῶν ἐμῶν κακῶν.
οὔκουν τὰ μὲν λεύσσουσι, τὰ δὲ σύ που λέγεις; ἴσασιν, οὐδὲν τῶνδ’ ἔχουσιν ἐνδεές.
οὔκουν πάλαι χρῆν τοῖσδ’ ἀνεπτύχθαι πύλας; χωρεῖτ’ ἐς οἴκους· ἀντὶ γὰρ χρηστῶν λόγων ξενίων κυρήσεθ’, οἷ’ ἐμὸς κεύθει δόμος.
[αἴρεσθ’, ὀπαδοί, τῶνδ’ ἔσω τεύχη δόμων.] καὶ μηδὲν ἀντείπητε, παρὰ φίλου φίλοι μολόντες ἀνδρός· καὶ γὰρ εἰ πένης ἔφυν, οὔτοι τό γ’ ἦθος δυσγενὲς παρέξομαι.
πρὸς θεῶν, ὅδ’ ἁνὴρ ὃς συνεκκλέπτει γάμους τοὺς σούς, Ὀρέστην οὐ καταισχύνειν θέλων; οὗτος κέκληται πόσις ἐμὸς τῆς ἀθλίας.
φεῦ·οὐκ ἔστ’ ἀκριβὲς οὐδὲν εἰς εὐανδρίαν· ἔχουσι γὰρ ταραγμὸν αἱ φύσεις βροτῶν.
ἤδη γὰρ εἶδον ἄνδρα γενναίου πατρὸς τὸ μηδὲν ὄντα, χρηστὰ δ’ ἐκ κακῶν τέκνα, λιμόν τ’ ἐν ἀνδρὸς πλουσίου φρονήματι, γνώμην δὲ μεγάλην ἐν πένητι σώματι.
[πῶς οὖν τις αὐτὰ διαλαβὼν ὀρθῶς κρινεῖ; πλούτωι; πονηρῶι τἄρα χρήσεται κριτῆι.
ἢ τοῖς ἔχουσι μηδέν; ἀλλ’ ἔχει νόσον πενία, διδάσκει δ’ ἄνδρα τῆι χρείαι κακόν.
ἀλλ’ εἰς ὅπλ’ ἐλθών; τίς δὲ πρὸς λόγχην βλέπων μάρτυς γένοιτ’ ἂν ὅστις ἐστὶν ἁγαθός; κράτιστον εἰκῆι ταῦτ’ ἐᾶν ἀφειμένα.] οὗτος γὰρ ἁνὴρ οὔτ’ ἐν Ἀργείοις μέγας οὔτ’ αὖ δοκήσει δωμάτων ὠγκωμένος, ἐν τοῖς δὲ πολλοῖς ὤν, ἄριστος ηὑρέθη.
οὐ μὴ ἀφρονήσεθ’, οἳ κενῶν δοξασμάτων πλήρεις πλανᾶσθε, τῆι δ’ ὁμιλίαι βροτῶν κρινεῖτε καὶ τοῖς ἤθεσιν τοὺς εὐγενεῖς; [οἱ γὰρ τοιοῦτοι τὰς πόλεις οἰκοῦσιν εὖ καὶ δώμαθ’· αἱ δὲ σάρκες αἱ κεναὶ φρενῶν ἀγάλματ’ ἀγορᾶς εἰσιν. οὐδὲ γὰρ δόρυ μᾶλλον βραχίων σθεναρὸς ἀσθενοῦς μένει· ἐν τῆι φύσει δὲ τοῦτο κἀν εὐψυχίαι.] ἀλλ’ ἄξιος γὰρ ὅ τε παρὼν ὅ τ’ οὐ παρὼν Ἀγαμέμνονος παῖς, οὗπερ οὕνεχ’ ἥκομεν, δεξώμεθ’ οἴκων καταλύσεις. χωρεῖν χρεών, δμῶες, δόμων τῶνδ’ ἐντός. ὡς ἐμοὶ πένης εἴη πρόθυμος πλουσίου μᾶλλον ξένος.
αἰνῶ μὲν οὖν τοῦδ’ ἀνδρὸς ἐσδοχὰς δόμων, ἐβουλόμην δ’ ἂν εἰ κασίγνητός με σὸς ἐς εὐτυχοῦντας ἦγεν εὐτυχῶν δόμους.
ἴσως δ’ ἂν ἔλθοι· Λοξίου γὰρ ἔμπεδοι χρησμοί, βροτῶν δὲ μαντικὴν χαίρειν ἐῶ.
νῦν ἢ πάροιθε μᾶλλον, Ἠλέκτρα, χαρᾶι θερμαινόμεσθα καρδίαν· ἴσως γὰρ ἂν μόλις προβαίνουσ’ ἡ τύχη σταίη καλῶς.
ὦ τλῆμον, εἰδὼς δωμάτων χρείαν σέθεν τί τούσδ’ ἐδέξω μείζονας σαυτοῦ ξένους; τί δ’; εἴπερ εἰσὶν ὡς δοκοῦσιν εὐγενεῖς, οὐκ ἔν τε μικροῖς ἔν τε μὴ στέρξουσ’ ὁμῶς; ἐπεί νυν ἐξήμαρτες ἐν σμικροῖσιν ὤν, ἔλθ’ ὡς παλαιὸν τροφέ’ ἐμοῦ φίλον πατρός, ὃς ἀμφὶ ποταμὸν Τάναον Ἀργείας ὅρους τέμνοντα γαίας Σπαρτιάτιδός τε γῆς ποίμναις ὁμαρτεῖ πόλεος ἐκβεβλημένος· κέλευε δ’ †αὐτὸν τόνδ’ ἐς δόμους ἀφιγμένον† ἐλθεῖν ξένιά τ’ ἐς δαῖτα πορσῦναί τινα.
ἡσθήσεταί τοι καὶ προσεύξεται θεοῖς, ζῶντ’ εἰσακούσας παῖδ’ ὃν ἐκσώιζει ποτέ.
οὐ γὰρ πατρώιων ἐκ δόμων μητρὸς πάρα λάβοιμεν ἄν τι· πικρὰ δ’ ἀγγείλαιμεν ἄν, εἰ ζῶντ’ Ὀρέστην ἡ τάλαιν’ αἴσθοιτ’ ἔτι.
ἀλλ’, εἰ δοκεῖ σοι, τούσδ’ ἀπαγγελῶ λόγους γέροντι· χώρει δ’ ἐς δόμους ὅσον τάχος καὶ τἄνδον ἐξάρτυε. πολλά τοι γυνὴ χρήιζουσ’ ἂν εὕροι δαιτὶ προσφορήματα.
ἔστιν δὲ δὴ τοσαῦτά γ’ ἐν δόμοις ἔτι ὥσθ’ ἕν γ’ ἐπ’ ἦμαρ τούσδε πληρῶσαι βορᾶς.
ἐν τοῖς τοιούτοις δ’ ἡνίκ’ ἂν γνώμη πέσηι, σκοπῶ τὰ χρήμαθ’ ὡς ἔχει μέγα σθένος ξένοις τε δοῦναι σῶμά τ’ ἐς νόσους πεσὸν δαπάναισι σῶσαι· τῆς δ’ ἐφ’ ἡμέραν βορᾶς ἐς σμικρὸν ἥκει· πᾶς γὰρ ἐμπλησθεὶς ἀνὴρ ὁ πλούσιός τε χὠ πένης ἴσον φέρει.
κλειναὶ νᾶες, αἵ ποτ’ ἔβατε Τροίαν τοῖς ἀμετρήτοις ἐρετμοῖς πέμπουσαι χορεύματα Νηρήιδων, ἵν’ ὁ φίλαυλος ἔπαλλε δελ- φὶς πρώιραις κυανεμβόλοι- σιν εἱλισσόμενος, πορεύων τὸν τᾶς Θέτιδος κοῦφον ἅλμα ποδῶν Ἀχιλῆ σὺν Ἀγαμέμνονι Τρωίας ἐπὶ Σιμουντίδας ἀκτάς.
Νηρῆιδες δ’ Εὐβοῖδας ἄκρας λιποῦσαι μόχθους ἀσπιστὰς ἀκμόνων Ἡφαίστου χρυσέων ἔφερον τευχέων, ἀνά τε Πήλιον ἀνά τ’ ἐρυ- μνᾶς Ὄσσας ἱερὰς νάπας Νυμφαίας σκοπιὰς †κόρας μάτευσ’† ἔνθα πατὴρ ἱππότας τρέφεν Ἑλλάδι φῶς Θέτιδος εἰναλίας γόνον ταχύπορον πόδ’ Ἀτρείδαις.
Ἰλιόθεν δ’ ἔκλυόν τινος ἐν λιμέσιν Ναυπλίοις βεβῶτος τᾶς σᾶς, ὦ Θέτιδος παῖ, κλεινᾶς ἀσπίδος ἐν κύκλωι τοιάδε σήματα †δείματα Φρύγια† τετύχθαι· περιδρόμωι μὲν ἴτυος ἕδραι Περσέα λαιμοτόμαν ὑπὲρ ἁλὸς ποτανοῖσι πεδίλοις κορυφὰν Γοργόνος ἴσχειν, Διὸς ἀγγέλωι σὺν Ἑρμᾶι, τῶι Μαίας ἀγροτῆρι κούρωι ἐν δὲ μέσωι κατέλαμπε σάκει φαέθων κύκλος ἁλίοιο ἵπποις ἂμ πτεροέσσαις ἄστρων τ’ αἰθέριοι χοροί, Πλειάδες Ὑάδες, †Ἕκτορος ὄμμασι† τροπαῖοι· ἐπὶ δὲ χρυσοτύπωι κράνει Σφίγγες ὄνυξιν ἀοίδιμον ἄγραν φέρουσαι· περιπλεύρωι δὲ κύτει πύρπνοος ἔσπευ- δε δρόμωι λέαινα χαλαῖς Πειρηναῖον ὁρῶσα πῶλον.
ἄορι δ’ ἐν φονίωι τετραβάμονες ἵπποι ἔπαλλον, κελαινὰ δ’ ἀμφὶ νῶθ’ ἵετο κόνις.
τοιῶνδ’ ἄνακτα δοριπόνων ἔκανεν ἀνδρῶν, Τυνδαρί, σὰ λέχεα, κακόφρον κόρα.
τοιγάρ σοί ποτ’ οὐρανίδαι πέμψουσιν θανάτου δίκαν.
ἔτ’ ἔτι φόνιον ὑπὸ δέραν ὄψομαι αἷμα χυθὲν σιδάρωι.
ποῦ ποῦ νεᾶνις πότνι’ ἐμὴ δέσποινά τε, Ἀγαμέμνονος παῖς, ὅν ποτ’ ἐξέθρεψ’ ἐγώ; ὡς πρόσβασιν τῶνδ’ ὀρθίαν οἴκων ἔχει ῥυσῶι γέροντι τῶιδε προσβῆναι ποδί.
ὅμως δὲ πρός γε τοὺς φίλους ἐξελκτέον διπλῆν ἄκανθαν καὶ παλίρροπον γόνυ.
ὦ θύγατερ (ἄρτι γάρ σε πρὸς δόμοις ὁρῶ), ἥκω φέρων σοι τῶν ἐμῶν βοσκημάτων ποίμνης νεογνὸν θρέμμ’ ὑποσπάσας τόδε στεφάνους τε τευχέων τ’ ἐξελὼν τυρεύματα, πολιόν τε θησαύρισμα Διονύσου τόδε ὀσμῆι κατῆρες, σμικρὸν ἀλλ’ ἐπεσβαλεῖν ἡδὺ σκύφον τοῦδ’ ἀσθενεστέρωι ποτῶι.
ἴτω φέρων τις τοῖς ξένοις τάδ’ ἐς δόμους.
ἐγὼ δὲ τρύχει τῶιδ’ ἐμῶν πέπλων κόρας δακρύοισι τέγξας ἐξομόρξασθαι θέλω.
τί δ’, ὦ γεραιέ, διάβροχον τόδ’ ὄμμ’ ἔχεις; μῶν τἀμὰ διὰ χρόνου σ’ ἀνέμνησεν κακῶν; ἢ τὰς Ὀρέστου τλήμονας φυγὰς στένεις καὶ πατέρα τὸν ἐμόν, ὅν ποτ’ ἐν χεροῖν ἔχων ἀνόνητ’ ἔθρεψάς σοί τε καὶ τοῖς σοῖς φίλοις; ἀνόνηθ’· ὅμως δ’ οὖν τοῦτό γ’ οὐκ ἠνεσχόμην· ἦλθον γὰρ αὐτοῦ πρὸς τάφον πάρεργ’ ὁδοῦ καὶ προσπεσὼν ἔκλαυσ’ ἐρημίας τυχών, σπονδάς τε, λύσας ἀσκὸν ὃν φέρω ξένοις, ἔσπεισα, τύμβωι δ’ ἀμφέθηκα μυρσίνας.
πυρᾶς δ’ ἔπ’ αὐτῆς οἶν μελάγχιμον πόκωι σφάγιον ἐσεῖδον αἷμά τ’ οὐ πάλαι χυθὲν ξανθῆς τε χαίτης βοστρύχους κεκαρμένους.
κἀθαύμασ’, ὦ παῖ, τίς ποτ’ ἀνθρώπων ἔτλη πρὸς τύμβον ἐλθεῖν· οὐ γὰρ Ἀργείων γέ τις.
ἀλλ’ ἦλθ’ ἴσως που σὸς κασίγνητος λάθραι, μολὼν δ’ ἐθαύμασ’ ἄθλιον τύμβον πατρός.
σκέψαι δὲ χαίτην προστιθεῖσα σῆι κόμηι, εἰ χρῶμα ταὐτὸν κουρίμης ἔσται τριχός· φιλεῖ γάρ, αἷμα ταὐτὸν οἷς ἂν ἦι πατρός, τὰ πόλλ’ ὅμοια σώματος πεφυκέναι.
οὐκ ἄξι’ ἀνδρός, ὦ γέρον, σοφοῦ λέγεις, εἰ κρυπτὸν ἐς γῆν τήνδ’ ἂν Αἰγίσθου φόβωι δοκεῖς ἀδελφὸν τὸν ἐμὸν εὐθαρσῆ μολεῖν.
ἔπειτα χαίτης πῶς συνοίσεται πλόκος, ὁ μὲν παλαίστραις ἀνδρὸς εὐγενοῦς τραφείς, ὁ δὲ κτενισμοῖς θῆλυς; ἀλλ’ ἀμήχανον.
πολλοῖς δ’ ἂν εὕροις βοστρύχους ὁμοπτέρους καὶ μὴ γεγῶσιν αἵματος ταὐτοῦ, γέρον.
σὺ δ’ εἰς ἴχνος βᾶσ’ ἀρβύλης σκέψαι βάσιν εἰ σύμμετρος σῶι ποδὶ γενήσεται, τέκνον.
πῶς δ’ ἂν γένοιτ’ ἂν ἐν κραταιλέωι πέδωι γαίας ποδῶν ἔκμακτρον; εἰ δ’ ἔστιν τόδε, δυοῖν ἀδελφοῖν ποὺς ἂν οὐ γένοιτ’ ἴσος ἀνδρός τε καὶ γυναικός, ἀλλ’ ἅρσην κρατεῖ.
οὐκ ἔστιν, εἰ καὶ γῆν κασίγνητος μολὼν <                                    > κερκίδος ὅτωι γνοίης ἂν ἐξύφασμα σῆς, ἐν ὧι ποτ’ αὐτὸν ἐξέκλεψα μὴ θανεῖν; οὐκ οἶσθ’, Ὀρέστης ἡνίκ’ ἐκπίπτει χθονός, νέαν μ’ ἔτ’ οὖσαν; εἰ δὲ κἄκρεκον πέπλους, πῶς ἂν τότ’ ὢν παῖς ταὐτὰ νῦν ἔχοι φάρη, εἰ μὴ ξυναύξοινθ’ οἱ πέπλοι τῶι σώματι; ἀλλ’ ἤ τις αὐτοῦ τάφον ἐποικτίρας ξένος †ἐκείρατ’ ἢ τῆσδε σκοποὺς λαβὼν χθονός†.
οἱ δὲ ξένοι ποῦ; βούλομαι γὰρ εἰσιδὼν αὐτοὺς ἐρέσθαι σοῦ κασιγνήτου πέρι.
οἵδ’ ἐκ δόμων βαίνουσι λαιψηρῶι ποδί.
ἀλλ’ εὐγενεῖς μέν, ἐν δὲ κιβδήλωι τόδε· πολλοὶ γὰρ ὄντες εὐγενεῖς εἰσιν κακοί.
ὅμως δὲ χαίρειν τοὺς ξένους προσεννέπω.
χαῖρ’, ὦ γεραιέ. τοῦ ποτ’, Ἠλέκτρα, τόδε παλαιὸν ἀνδρὸς λείψανον φίλων κυρεῖ; οὗτος τὸν ἁμὸν πατέρ’ ἔθρεψεν, ὦ ξένε.
τί φήις; ὅδ’ ὃς σὸν ἐξέκλεψε σύγγονον; ὅδ’ ἔσθ’ ὁ σώσας κεῖνον, εἴπερ ἔστ’ ἔτι.
ἔα·τί μ’ ἐσδέδορκεν ὥσπερ ἀργύρου σκοπῶν λαμπρὸν χαρακτῆρ’; ἦ προσεικάζει μέ τωι; ἴσως Ὀρέστου σ’ ἥλιχ’ ἥδεται βλέπων.
φίλου γε φωτός. τί δὲ κυκλεῖ πέριξ πόδα; καὐτὴ τόδ’ εἰσορῶσα θαυμάζω, ξένε.
ὦ πότνι’, εὔχου, θύγατερ Ἠλέκτρα, θεοῖς.
τί τῶν ἀπόντων ἢ τί τῶν ὄντων πέρι; λαβεῖν φίλον θησαυρόν, ὃν φαίνει θεός.
ἰδού· καλῶ θεούς. ἢ τί δὴ λέγεις, γέρον; βλέψον νυν ἐς τόνδ’, ὦ τέκνον, τὸν φίλτατον.
πάλαι δέδορκα· μὴ σύ γ’ οὐκέτ’ εὖ φρονεῖς; οὐκ εὖ φρονῶ ’γὼ σὸν κασίγνητον βλέπων; πῶς εἶπας, ὦ γεραί’, ἀνέλπιστον λόγον; ὁρᾶν Ὀρέστην τόνδε τὸν Ἀγαμέμνονος.
ποῖον χαρακτῆρ’ εἰσιδών, ὧι πείσομαι; οὐλὴν παρ’ ὀφρύν, ἥν ποτ’ ἐν πατρὸς δόμοις νεβρὸν διώκων σοῦ μέθ’ ἡιμάχθη πεσών.
πῶς φήις; ὁρῶ μὲν πτώματος τεκμήριον.
ἔπειτα μέλλεις προσπίτνειν τοῖς φιλτάτοις; ἀλλ’ οὐκέτ’, ὦ γεραιέ· συμβόλοισι γὰρ τοῖς σοῖς πέπεισμαι θυμόν. ὦ χρόνωι φανείς, ἔχω σ’ ἀέλπτως κἀξ ἐμοῦ γ’ ἔχηι χρόνωι.
οὐδέποτε δόξασ’. οὐδ’ ἐγὼ γὰρ ἤλπισα.
ἐκεῖνος εἶ σύ; σύμμαχός γέ σοι μόνος.
ἢν δ’ ἀνσπάσωμαί γ’ ὃν μετέρχομαι βόλον <                                    > πέποιθα δ’· ἢ χρὴ μηκέθ’ ἡγεῖσθαι θεούς, εἰ τἄδικ’ ἔσται τῆς δίκης ὑπέρτερα.
ἔμολες ἔμολες, ὤ, χρόνιος ἁμέρα, κατέλαμψας, ἔδειξας ἐμφανῆ πόλει πυρσόν, ὃς παλαιᾶι φυγᾶι πατρίων ἀπὸ δωμάτων τάλας ἀλαίνων ἔβα.
θεὸς αὖ θεὸς ἁμετέραν τις ἄγει νίκαν, ὦ φίλα.
ἄνεχε χέρας, ἄνεχε λόγον, ἵει λιτὰς ἐς θεούς, τύχαι σοι τύχαι κασίγνητον ἐμβατεῦσαι πόλιν.
εἶἑν· φίλας μὲν ἡδονὰς ἀσπασμάτων ἔχω, χρόνωι δὲ καὖθις αὐτὰ δώσομεν.
σὺ δ’, ὦ γεραιέ, καίριος γὰρ ἤλυθες, λέξον, τί δρῶν ἂν φονέα τεισαίμην πατρὸς μητέρα τε <τὴν> κοινωνὸν ἀνοσίων γάμων; ἔστιν τί μοι κατ’ Ἄργος εὐμενὲς φίλων; ἢ πάντ’ ἀνεσκευάσμεθ’, ὥσπερ αἱ τύχαι; τῶι ξυγγένωμαι; νύχιος ἢ καθ’ ἡμέραν; ποίαν ὁδὸν τραπώμεθ’ εἰς ἐχθροὺς ἐμούς; ὦ τέκνον, οὐδεὶς δυστυχοῦντί σοι φίλος.
εὕρημα γάρ τοι χρῆμα γίγνεται τόδε, κοινῆι μετασχεῖν τἀγαθοῦ καὶ τοῦ κακοῦ.
σὺ δ’ (ἐκ βάθρων γὰρ πᾶς ἀνήιρησαι φίλοις οὐδ’ ἐλλέλοιπας ἐλπίδ’) ἴσθι μου κλύων· ἐν χειρὶ τῆι σῆι πάντ’ ἔχεις καὶ τῆι τύχηι, πατρῶιον οἶκον καὶ πόλιν λαβεῖν σέθεν.
τί δῆτα δρῶντες τοῦδ’ ἂν ἐξικοίμεθα; κτανὼν Θυέστου παῖδα σήν τε μητέρα.
ἥκω ’πὶ τόνδε στέφανον· ἀλλὰ πῶς λάβω; τειχέων μὲν ἐλθὼν ἐντὸς οὐδ’ ἂν εἰ θέλοις.
φρουραῖς κέκασται δεξιαῖς τε δορυφόρων; ἔγνως· φοβεῖται γάρ σε κοὐχ εὕδει σαφῶς.
εἶἑν· σὺ δὴ τοὐνθένδε βούλευσον, γέρον.
τἄμ’ οὖν ἄκουσον· ἄρτι γάρ μ’ ἐσῆλθέ τι.
ἐσθλόν τι μηνύσειας, αἰσθοίμην δ’ ἐγώ.
Αἴγισθον εἶδον, ἡνίχ’ εἷρπον ἐνθάδε.
προσηκάμην τὸ ῥηθέν. ἐν ποίοις τόποις; ἀγρῶν πέλας τῶνδ’, ἱπποφορβίων ἔπι.
τί δρῶνθ’; ὁρῶ γὰρ ἐλπίδ’ ἐξ ἀμηχάνων.
Νύμφαις ἐπόρσυν’ ἔροτιν, ὡς ἔδοξέ μοι.
τροφεῖα παίδων ἢ πρὸ μέλλοντος τόκου; οὐκ οἶδα πλὴν ἕν· βουσφαγεῖν ὡπλίζετο.
πόσων μετ’ ἀνδρῶν; ἢ μόνος δμώων μέτα; οὐδεὶς παρῆν Ἀργεῖος, οἰκεία δὲ χείρ.
οὔ πού τις ὅστις γνωριεῖ μ’ ἰδών, γέρον; δμῶες μέν εἰσιν, οἳ σέ γ’ οὐκ εἶδόν ποτε.
ἡμῖν ἂν εἶεν, εἰ κρατοῖμεν, εὐμενεῖς; δούλων γὰρ ἴδιον τοῦτο, σοὶ δὲ σύμφορον.
πῶς οὖν ἂν αὐτῶι πλησιασθείην ποτέ; στείχων ὅθεν σε βουθυτῶν ἐσόψεται.
ὁδὸν παρ’ αὐτήν, ὡς ἔοικ’, ἀγροὺς ἔχει.
ὅθεν <γ’> ἰδών σε δαιτὶ κοινωνὸν καλεῖ.
πικρόν γε συνθοινάτορ’, ἢν θεὸς θέληι.
τοὐνθένδε πρὸς τὸ πῖπτον αὐτὸς ἐννόει.
καλῶς ἔλεξας. ἡ τεκοῦσα δ’ ἐστὶ ποῦ; Ἄργει· παρέσται δ’ οὖν πόσει θοίνην ἔπι.
τί δ’ οὐχ ἅμ’ ἐξωρμᾶτ’ ἐμὴ μήτηρ πόσει; ψόγον τρέμουσα δημοτῶν ἐλείπετο.
ξυνῆχ’· ὕποπτος οὖσα γιγνώσκει πόλει.
τοιαῦτα· μισεῖται γὰρ ἀνόσιος γυνή.
πῶς οὖν; ἐκείνην τόνδε τ’ ἐν ταὐτῶι κτενῶ; ἐγὼ φόνον γε μητρὸς ἐξαρτύσομαι.
καὶ μὴν ἐκεῖνά γ’ ἡ τύχη θήσει καλῶς.
ὑπηρετείτω μὲν δυοῖν ὄντοιν ὅδε.
ἔσται τάδ’· εὑρίσκεις δὲ μητρὶ πῶς φόνον; λέγ’, ὦ γεραιέ, τάδε Κλυταιμήστραι μολών.
> λεχώ μ’ ἀπάγγελλ’ οὖσαν ἄρσενος τόκωι.
πότερα πάλαι τεκοῦσαν ἢ νεωστὶ δή; δέχ’ ἡλίους, ἐν οἷσιν ἁγνεύει λεχώ.
καὶ δὴ τί τοῦτο μητρὶ προσβάλλει φόνον; ἥξει κλύουσα λόχιά μου νοσήματα.
πόθεν; †τί δ’† αὐτῆι σοῦ μέλειν δοκεῖς, τέκνον; ναί· καὶ δακρύσει γ’ ἀξίωμ’ ἐμῶν τόκων.
ἴσως· πάλιν μοι μῦθον ἐς καμπὴν ἄγε.
ἐλθοῦσα μέντοι δῆλον ὡς ἀπόλλυται.
καὶ μὴν ἐπ’ αὐτάς γ’ εἶσι σῶν δόμων πύλας.
οὔκουν τραπέσθαι σμικρὸν εἰς Ἅιδου τότε; εἰ γὰρ θάνοιμι τοῦτ’ ἰδὼν ἐγώ ποτε.
πρώτιστα μέν νυν τῶιδ’ ὑφήγησαι, γέρον.
Αἴγισθος ἔνθα νῦν θυηπολεῖ θεοῖς; ἔπειτ’ ἀπαντῶν μητρὶ τἀπ’ ἐμοῦ φράσον.
ὥστ’ αὐτά γ’ ἐκ σοῦ στόματος εἰρῆσθαι δοκεῖν.
σὸν ἔργον ἤδη· πρόσθεν εἴληχας φόνου.
στείχοιμ’ ἄν, εἴ τις ἡγεμὼν γίγνοιθ’ ὁδοῦ.
καὶ μὴν ἐγὼ πέμποιμ’ ἂν οὐκ ἀκουσίως.
ὦ Ζεῦ πατρῶιε καὶ τροπαῖ’ ἐχθρῶν ἐμῶν οἴκτιρέ γ’ ἡμᾶς· οἰκτρὰ γὰρ πεπόνθαμεν.
οἴκτιρε δῆτα σοῦ γε φύντας ἐκγόνους.
Ἥρα τε βωμῶν ἣ Μυκηναίων κρατεῖς νίκην δὸς ἡμῖν, εἰ δίκαι’ αἰτούμεθα.
δὸς δῆτα πατρὸς τοῖσδε τιμωρὸν δίκην.
σύ τ’ ὦ κάτω γῆς ἀνοσίως οἰκῶν πάτερ καὶ Γαῖ’ ἄνασσα, χεῖρας ἧι δίδωμ’ ἐμάς ἄμυν’ ἄμυνε τοῖσδε φιλτάτοις τέκνοις.
νῦν πάντα νεκρὸν ἐλθὲ σύμμαχον λαβών οἵπερ γε σὺν σοὶ Φρύγας ἀνήλωσαν δορί χὤσοι στυγοῦσιν ἀνοσίους μιάστορας.
ἤκουσας, ὦ δείν’ ἐξ ἐμῆς μητρὸς παθών; πάντ’, οἶδ’, ἀκούει τάδε πατήρ· στείχειν δ’ ἀκμή.
πάντ’, οἶδα· πρὸς τάδ’ ἄνδρα γίγνεσθαί σε χρή.
[καί σοι προφωνῶ πρὸς τάδ’ Αἴγισθον θανεῖν· ὡς εἰ παλαισθεὶς πτῶμα θανάσιμον πεσῆι, τέθνηκα κἀγὼ μηδέ με ζῶσαν λέγε· παίσω κάρα γὰρ τοὐμὸν ἀμφήκει ξίφει.
δόμων ἔσω βᾶσ’ εὐτρεπὲς ποιήσομαι.] ὡς ἢν μὲν ἔλθηι πύστις εὐτυχὴς σέθεν, ὀλολύξεται πᾶν δῶμα· θνήισκοντος δέ σου τἀναντί’ ἔσται τῶνδε· ταῦτα σοὶ λέγω.
ὑμεῖς δέ μοι, γυναῖκες, εὖ πυρσεύετε κραυγὴν ἀγῶνος τοῦδε· φρουρήσω δ’ ἐγὼ πρόχειρον ἔγχος χειρὶ βαστάζουσ’ ἐμῆι.
οὐ γάρ ποτ’ ἐχθροῖς τοῖς ἐμοῖς νικωμένη δίκην ὑφέξω, σῶμ’ ἐμὸν καθυβρίσαι.
ἀταλᾶς ὑπὸ †ματέρος Ἀργείων† ὀρέων ποτὲ κληδὼν ἐν πολιαῖσι μένει φήμαις εὐαρμόστοις ἐν καλάμοις Πᾶνα μοῦσαν ἡδύθροον πνέοντ’, ἀγρῶν ταμίαν, χρυσέαν ἄρνα καλλίποκον πορεῦσαι. πετρίνοις δ’ ἐπι- στὰς κᾶρυξ ἰαχεῖ βάθροις· Ἀγορὰν ἀγοράν, Μυκη- ναῖοι, στείχετε μακαρίων ὀψόμενοι τυράννων φάσματα †δείματα.
χοροὶ δ’† Ἀτρειδῶν ἐγέραιρον οἴκους.
θυμέλαι δ’ ἐπίτναντο χρυσήλατοι, σελαγεῖτο δ’ ἀν’ ἄστυ πῦρ ἐπιβώμιον Ἀργείων· λωτὸς δὲ φθόγγον κελάδει κάλλιστον, Μουσᾶν θεράπων, μολπαὶ δ’ ηὔξοντ’ ἐραταὶ χρυσέας ἀρνὸς †ἐπίλογοι† Θυέστου· κρυφίαις γὰρ εὐ- ναῖς πείσας ἄλοχον φίλαν Ἀτρέως, τέρας ἐκκομί- ζει πρὸς δώματα· νεόμενος δ’ εἰς ἀγόρους ἀυτεῖ τὰν κερόεσσαν ἔχειν χρυσεόμαλλον κατὰ δῶμα ποίμναν.
τότε δὴ τότε <δὴ> φαεν- νὰς ἄστρων μετέβασ’ ὁδοὺς Ζεὺς καὶ φέγγος ἀελίου λευκόν τε πρόσωπον ἀοῦς, τὰ δ’ ἕσπερα νῶτ’ ἐλαύνει θερμᾶι φλογὶ θεοπύρωι, νεφέλαι δ’ ἔνυδροι πρὸς ἄρκτον, ξηραί τ’ Ἀμμωνίδες ἕδραι φθίνουσ’ ἀπειρόδροσοι, καλλίστων ὄμβρων Διόθεν στερεῖσαι.
λέγεται <τάδε>, τὰν δὲ πί- στιν σμικρὰν παρ’ ἔμοιγ’ ἔχει, στρέψαι θερμὰν ἀέλιον χρυσωπὸν ἕδραν ἀλλάξαν- τα δυστυχίαι βροτείωι θνατᾶς ἕνεκεν δίκας.
φοβεροὶ δὲ βροτοῖσι μῦθοι κέρδος πρὸς θεῶν θεραπείαν.
ὧν οὐ μνασθεῖσα πόσιν κτείνεις, κλεινῶν συγγενέτειρ’ ἀδελφῶν.
ἔα ἔα·φίλαι, βοῆς ἠκούσατ’, ἢ δοκὼ κενὴ ὑπῆλθέ μ’, ὥστε νερτέρας βροντῆς Διός; ἰδού, τάδ’ οὐκ ἄσημα πνεύματ’ αἴρεται.
δέσποιν’, ἄμειψον δώματ’, Ἠλέκτρα, τάδε.
φίλαι, τί χρῆμα; πῶς ἀγῶνος ἥκομεν; οὐκ οἶδα πλὴν ἕν· φόνιον οἰμωγὴν κλύω.
ἤκουσα κἀγώ, τηλόθεν μὲν ἀλλ’ ὅμως.
μακρὰν γὰρ ἕρπει γῆρυς, ἐμφανής γε μήν.
Ἀργεῖος ὁ στεναγμὸς ἢ φίλων ἐμῶν; οὐκ οἶδα· πᾶν γὰρ μείγνυται μέλος βοῆς.
σφαγὴν ἀυτεῖς τῆιδέ μοι· τί μέλλομεν; ἔπισχε, τρανῶς ὡς μάθηις τύχας σέθεν.
οὐκ ἔστι· νικώμεσθα· ποῦ γὰρ ἄγγελοι; ἥξουσιν· οὔτοι βασιλέα φαῦλον κτανεῖν.
ὦ καλλίνικοι παρθένοι Μυκηνίδες, νικῶντ’ Ὀρέστην πᾶσιν ἀγγέλλω φίλοις, Ἀγαμέμνονος δὲ φονέα κείμενον πέδωι Αἴγισθον· ἀλλὰ θεοῖσιν εὔχεσθαι χρεών.
τίς δ’ εἶ σύ; πῶς μοι πιστὰ σημαίνεις τάδε; οὐκ οἶσθ’ ἀδελφοῦ μ’ εἰσορῶσα πρόσπολον; ὦ φίλτατ’, ἔκ τοι δείματος δυσγνωσίαν εἶχον προσώπου· νῦν δὲ γιγνώσκω σε δή.
τί φήις; τέθνηκε πατρὸς ἐμοῦ στυγνὸς φονεύς; τέθνηκε· δίς σοι ταὔθ’, ἃ γοῦν βούληι, λέγω.
ὦ θεοί, Δίκη τε πάνθ’ ὁρῶσ’, ἦλθές ποτε.
ποίωι τρόπωι δὲ καὶ τίνι ῥυθμῶι φόνου κτείνει Θυέστου παῖδα; βούλομαι μαθεῖν.
ἐπεὶ μελάθρων τῶνδ’ ἀπήραμεν πόδα, ἐσβάντες ἦιμεν δίκροτον εἰς ἁμαξιτὸν ἔνθ’ ἦν ὁ καινὸς τῶν Μυκηναίων· ἄναξ.
κυρεῖ δὲ κήποις ἐν καταρρύτοις βεβώς, δρέπων τερείνης μυρσίνης κάραι πλόκους· ἰδὼν δ’ ἀυτεῖ· Χαίρετ’, ὦ ξένοι· τίνες πόθεν πορεύεσθ’ ἔστε τ’ ἐκ ποίας χθονός; ὁ δ’ εἶπ’ Ὀρέστης· Θεσσαλοί· πρὸς δ’ Ἀλφεὸν θύσοντες ἐρχόμεσθ’ Ὀλυμπίωι Διί.
κλύων δὲ ταῦτ’ Αἴγισθος ἐννέπει τάδε· Νῦν μὲν παρ’ ἡμῖν χρὴ συνεστίους ὁμοῦ θοίνης γενέσθαι· τυγχάνω δὲ βουθυτῶν Νύμφαις· ἑῶιοι δ’ ἐξαναστάντες λέχους ἐς ταὐτὸν ἥξετ’. ἀλλ’ ἴωμεν ἐς δόμους— καὶ ταῦθ’ ἅμ’ ἠγόρευε καὶ χερὸς λαβὼν παρῆγεν ἡμᾶς—οὐδ’ ἀπαρνεῖσθαι χρεών.
ἐπεὶ δ’ ἐν οἴκοις ἦμεν, ἐννέπει τάδε· λούτρ’ ὡς τάχιστα τοῖς ξένοις τις αἰρέτω, ὡς ἀμφὶ βωμὸν στῶσι χερνίβων πέλας.
ἀλλ’ εἶπ’ Ὀρέστης· Ἀρτίως ἡγνίσμεθα λουτροῖσι καθαροῖς ποταμίων ῥείθρων ἄπο.
εἰ δὲ ξένους ἀστοῖσι συνθύειν χρεών, Αἴγισθ’, ἕτοιμοι κοὐκ ἀπαρνούμεσθ’, ἄναξ.
τοῦτον μὲν οὖν μεθεῖσαν ἐκ μέσου λόγον· λόγχας δὲ θέντες δεσπότου φρουρήματα δμῶες πρὸς ἔργον πάντες ἵεσαν χέρας· οἱ μὲν σφαγεῖον ἔφερον, οἱ δ’ ἦιρον κανᾶ, ἄλλοι δὲ πῦρ ἀνῆπτον ἀμφί τ’ ἐσχάραις λέβητας ὤρθουν· πᾶσα δ’ ἐκτύπει στέγη.
λαβὼν δὲ προχύτας μητρὸς εὐνέτης σέθεν ἔβαλλε βωμούς, τοιάδ’ ἐννέπων ἔπη· Νύμφαι πετραῖαι, πολλάκις με βουθυτεῖν καὶ τὴν κατ’ οἴκους Τυνδαρίδα δάμαρτ’ ἐμὴν πράσσοντας ὡς νῦν, τοὺς δ’ ἐμοὺς ἐχθροὺς κακῶς— λέγων Ὀρέστην καὶ σέ. δεσπότης δ’ ἐμὸς τἀναντί’ ηὔχετ’, οὐ γεγωνίσκων λόγους, λαβεῖν πατρῶια δώματ’. ἐκ κανοῦ δ’ ἑλὼν Αἴγισθος ὀρθὴν σφαγίδα, μοσχείαν τρίχα τεμὼν ἐφ’ ἁγνὸν πῦρ ἔθηκε δεξιᾶι, κἄσφαξ’ ἐπ’ ὤμων μόσχον ὡς ἦραν χεροῖν δμῶες, λέγει δὲ σῶι κασιγνήτωι τάδε· Ἓν τῶν καλῶν κομποῦσι τοῖσι Θεσσαλοῖς εἶναι τόδ’, ὅστις ταῦρον ἀρταμεῖ καλῶς ἵππους τ’ ὀχμάζει· λαβὲ σίδηρον, ὦ ξένε, δεῖξόν τε φήμην ἔτυμον ἀμφὶ Θεσσαλῶν.
ὁ δ’ εὐκρότητον Δωρίδ’ ἁρπάσας χεροῖν, ῥίψας ἀπ’ ὤμων εὐπρεπῆ πορπάματα, Πυλάδην μὲν εἵλετ’ ἐν πόνοις ὑπηρέτην, δμῶας δ’ ἀπωθεῖ· καὶ λαβὼν μόσχου πόδα λευκὰς ἐγύμνου σάρκας ἐκτείνων χέρα· θᾶσσον δὲ βύρσαν ἐξέδειρεν ἢ δρομεὺς δισσοὺς διαύλους ἱππίους διήνυσεν, κἀνεῖτο λαγόνας. ἱερὰ δ’ ἐς χεῖρας λαβὼν Αἴγισθος ἤθρει. καὶ λοβὸς μὲν οὐ προσῆν σπλάγχνοις, πύλαι δὲ καὶ δοχαὶ χολῆς πέλας κακὰς ἔφαινον τῶι σκοποῦντι προσβολάς.
χὠ μὲν σκυθράζει, δεσπότης δ’ ἀνιστορεῖ· Τί χρῆμ’ ἀθυμεῖς; Ὦ ξέν’, ὀρρωδῶ τινα δόλον θυραῖον. ἔστι δ’ ἔχθιστος βροτῶν Ἀγαμέμνονος παῖς πολέμιός τ’ ἐμοῖς δόμοις.
ὁ δ’ εἶπε· Φυγάδος δῆτα δειμαίνεις δόλον, πόλεως ἀνάσσων; οὐχ, ὅπως παστήρια θοινασόμεσθα, Φθιάδ’ ἀντὶ Δωρικῆς οἴσει τις ἡμῖν κοπίδ’ ἀναρρῆξαι χέλυν; λαβὼν δὲ κόπτει. σπλάγχνα δ’ Αἴγισθος λαβὼν ἤθρει διαιρῶν. τοῦ δὲ νεύοντος κάτω ὄνυχας ἔπ’ ἄκρους στὰς κασίγνητος σέθεν ἐς σφονδύλους ἔπαισε, νωτιαῖα δὲ ἔρρηξεν ἄρθρα· πᾶν δὲ σῶμ’ ἄνω κάτω ἤσπαιρεν ἠλέλιζε δυσθνήισκων φόνωι.
δμῶες δ’ ἰδόντες εὐθὺς ἦιξαν ἐς δόρυ, πολλοὶ μάχεσθαι πρὸς δύ’· ἀνδρείας δ’ ὕπο ἔστησαν ἀντίπρωιρα σείοντες βέλη Πυλάδης Ὀρέστης τ’. εἶπε δ’· Οὐχὶ δυσμενὴς ἥκω πόλει τῆιδ’ οὐδ’ ἐμοῖς ὀπάοσιν, φονέα δὲ πατρὸς ἀντετιμωρησάμην τλήμων Ὀρέστης· ἀλλὰ μή με καίνετε, πατρὸς παλαιοὶ δμῶες. οἱ δ’, ἐπεὶ λόγων ἤκουσαν, ἔσχον κάμακας· ἐγνώσθη δ’ ὑπὸ γέροντος ἐν δόμοισιν ἀρχαίου τινός.
στέφουσι δ’ εὐθὺς σοῦ κασιγνήτου κάρα χαίροντες ἀλαλάζοντες. ἔρχεται δὲ σοὶ κάρα ’πιδείξων, οὐχὶ Γοργόνος φέρων ἀλλ’ ὃν στυγεῖς Αἴγισθον. αἷμα δ’ αἵματος πικρὸς δανεισμὸς ἦλθε τῶι θανόντι νῦν.
θὲς ἐς χορόν, ὦ φίλα, ἴχνος, ὡς νεβρὸς οὐράνιον πήδημα κουφίζουσα σὺν ἀγλαΐαι.
νικᾶι στεφαναφόρα κρείσσω τῶν παρ’ Ἀλφειοῦ ῥεέθροις τελέσας κασίγνητος σέθεν· ἀλλ’ ὑπάειδε καλλίνικον ὠιδὰν ἐμῶι χορῶι.
ὦ φέγγος, ὦ τέθριππον ἡλίου σέλας, ὦ γαῖα καὶ νὺξ ἣν ἐδερκόμην πάρος, νῦν ὄμμα τοὐμὸν ἀμπτυχαί τ’ ἐλεύθεροι, ἐπεὶ πατρὸς πέπτωκεν Αἴγισθος φονεύς.
φέρ’, οἷα δὴ ’χω καὶ δόμοι κεύθουσί μου κόμης ἀγάλματ’ ἐξενέγκωμεν, φίλαι, στέψω τ’ ἀδελφοῦ κρᾶτα τοῦ νικηφόρου.
σὺ μέν νυν ἀγάλματ’ ἄειρε κρατί· τὸ δ’ ἁμέτερον χωρήσεται Μούσαισι χόρευμα φίλον.
νῦν οἱ πάρος ἁμετέρας γαίας τυραννεύσουσι φίλοι βασιλῆς δικαίως, τοὺς ἀδίκους καθελόντες.
ἀλλ’ ἴτω ξύναυλος βοὰ χαρᾶι.
ὦ καλλίνικε, πατρὸς ἐκ νικηφόρου γεγώς, Ὀρέστα, τῆς ὑπ’ Ἰλίωι μάχης, δέξαι κόμης σῆς βοστρύχων ἀνδήματα.
ἥκεις γὰρ οὐκ ἀχρεῖον ἕκπλεθρον δραμὼν ἀγῶν’ ἐς οἴκους ἀλλὰ πολέμιον κτανὼν Αἴγισθον, ὃς σὸν πατέρα κἀμὸν ὤλεσεν.
σύ τ’, ὦ παρασπίστ’, ἀνδρὸς εὐσεβεστάτου παίδευμα, Πυλάδη, στέφανον ἐξ ἐμῆς χερὸς δέχου· φέρηι γὰρ καὶ σὺ τῶιδ’ ἴσον μέρος ἀγῶνος. αἰεὶ δ’ εὐτυχεῖς φαίνοισθέ μοι.
θεοὺς μὲν ἡγοῦ πρῶτον, Ἠλέκτρα, τύχης ἀρχηγέτας τῆσδ’, εἶτα κἄμ’ ἐπαίνεσον τὸν τῶν θεῶν τε τῆς τύχης θ’ ὑπηρέτην.
ἥκω γὰρ οὐ λόγοισιν ἀλλ’ ἔργοις κτανὼν Αἴγισθον· †ὡς δὲ τῶι σάφ’ εἰδέναι τάδε προσθῶμεν†, αὐτὸν τὸν θανόντα σοι φέρω, ὃν εἴτε χρήιζεις θηρσὶν ἁρπαγὴν πρόθες, ἢ σκῦλον οἰωνοῖσιν, αἰθέρος τέκνοις, πήξασ’ ἔρεισον σκόλοπι· σὸς γάρ ἐστι νῦν δοῦλος, πάροιθε δεσπότης κεκλημένος.
αἰσχύνομαι μέν, βούλομαι δ’ εἰπεῖν ὅμως.
τί χρῆμα; λέξον· ὡς φόβου γ’ ἔξωθεν εἶ.
νεκροὺς ὑβρίζειν, μή μέ τις φθόνωι βάληι.
οὐκ ἔστιν οὐδεὶς ὅστις ἂν μέμψαιτό σε.
δυσάρεστος ἡμῶν καὶ φιλόψογος πόλις.
λέγ’ εἴ τι χρήιζεις, σύγγον’· ἀσπόνδοισι γὰρ νόμοισιν ἔχθραν τῶιδε συμβεβλήκαμεν.
εἶἑν· τίν’ ἀρχὴν πρῶτά σ’ ἐξείπω κακῶν, ποίας τελευτάς; τίνα μέσον τάξω λόγον; καὶ μὴν δι’ ὄρθρων γ’ οὔποτ’ ἐξελίμπανον θρυλοῦσ’ ἅ γ’ εἰπεῖν ἤθελον κατ’ ὄμμα σόν, εἰ δὴ γενοίμην δειμάτων ἐλευθέρα τῶν πρόσθε. νῦν οὖν ἔσμεν· ἀποδώσω δέ σοι ἐκεῖν’ ἅ σε ζῶντ’ ἤθελον λέξαι κακά.
ἀπώλεσάς με κὠρφανὴν φίλου πατρὸς καὶ τόνδ’ ἔθηκας, οὐδὲν ἠδικημένος, κἄγημας αἰσχρῶς μητέρ’ ἄνδρα τ’ ἔκτανες στρατηλατοῦνθ’ Ἕλλησιν, οὐκ ἐλθὼν Φρύγας.
ἐς τοῦτο δ’ ἦλθες ἀμαθίας ὥστ’ ἤλπισας ὡς ἐς σὲ μὲν δὴ μητέρ’ οὐχ ἕξεις κακὴν γήμας, ἐμοῦ δὲ πατρὸς ἠδίκει λέχη.
ἴστω δ’, ὅταν τις διολέσας δάμαρτά του κρυπταῖσιν εὐναῖς εἶτ’ ἀναγκασθῆι λαβεῖν, δύστηνός ἐστιν, εἰ δοκεῖ τὸ σωφρονεῖν ἐκεῖ μὲν αὐτὴν οὐκ ἔχειν, παρ’ οἷ δ’ ἔχειν.
ἄλγιστα δ’ ὤικεις, οὐ δοκῶν οἰκεῖν κακῶς· ἤιδησθα γὰρ δῆτ’ ἀνόσιον γήμας γάμον, μήτηρ δὲ σ’ ἄνδρα δυσσεβῆ κεκτημένη.
ἄμφω πονηρὼ δ’ ὄντ’ ἀνηιρεῖσθον τύχην κείνη τε τὴν σὴν καὶ σὺ τοὐκείνης κακόν.
πᾶσιν δ’ ἐν Ἀργείοισιν ἤκουες τάδε· Ὁ τῆς γυναικός, οὐχὶ τἀνδρὸς ἡ γυνή.
καίτοι τόδ’ αἰσχρόν, προστατεῖν γε δωμάτων γυναῖκα, μὴ τὸν ἄνδρα· κἀκείνους στυγῶ τοὺς παῖδας, ὅστις τοῦ μὲν ἄρσενος πατρὸς οὐκ ὠνόμασται, τῆς δὲ μητρὸς ἐν πόλει.
ἐπίσημα γὰρ γήμαντι καὶ μείζω λέχη τἀνδρὸς μὲν οὐδείς, τῶν δὲ θηλειῶν λόγος.
ὃ δ’ ἠπάτα σε πλεῖστον οὐκ ἐγνωκότα, ηὔχεις τις εἶναι τοῖσι χρήμασι σθένων· τὰ δ’ οὐδὲν εἰ μὴ βραχὺν ὁμιλῆσαι χρόνον.
ἡ γὰρ φύσις βέβαιος, οὐ τὰ χρήματα.
ἡ μὲν γὰρ αἰεὶ παραμένουσ’ αἴρει κακά· ὁ δ’ ὄλβος ἀδίκως καὶ μετὰ σκαιῶν ξυνὼν ἐξέπτατ’ οἴκων, σμικρὸν ἀνθήσας χρόνον.
ἃ δ’ ἐς γυναῖκας (παρθένωι γὰρ οὐ καλὸν λέγειν) σιωπῶ, γνωρίμως δ’ αἰνίξομαι.
ὕβριζες, ὡς δὴ βασιλικοὺς ἔχων δόμους κάλλει τ’ ἀραρώς. ἀλλ’ ἔμοιγ’ εἴη πόσις μὴ παρθενωπὸς ἀλλὰ τἀνδρείου τρόπου.
τὰ γὰρ τέκν’ αὐτῶν Ἄρεος ἐκκρεμάννυται, τὰ δ’ εὐπρεπῆ δὴ κόσμος ἐν χοροῖς μόνον.
ἔρρ’, οὐδὲν εἰδὼς ὧν ἐφευρεθεὶς χρόνωι δίκην δέδωκας. ὧδέ τις κακοῦργος ὢν μή μοι τὸ πρῶτον βῆμ’ ἐὰν δράμηι καλῶς νικᾶν δοκείτω τὴν Δίκην, πρὶν ἂν πέρας γραμμῆς ἵκηται καὶ τέλος κάμψηι βίου.
ἔπραξε δεινά, δεινὰ δ’ ἀντέδωκέ σοι καὶ τῶιδ’· ἔχει γὰρ ἡ Δίκη μέγα σθένος.
εἶἑν· κομίζειν τοῦδε σῶμ’ ἔσω χρεὼν σκότωι τε δοῦναι, δμῶες, ὡς, ὅταν μόληι μήτηρ, σφαγῆς πάροιθε μὴ ’σίδηι νεκρόν.
ἐπίσχες· ἐμβάλωμεν εἰς ἄλλον λόγον.
τί δ’; ἐκ Μυκηνῶν μῶν βοηδρόμους ὁρᾶις; οὔκ, ἀλλὰ τὴν τεκοῦσαν ἥ μ’ ἐγείνατο.
καλῶς ἄρ’ ἄρκυν ἐς μέσην πορεύεται.
> καὶ μὴν ὄχοις γε καὶ στολῆι λαμπρύνεται.
τί δῆτα δρῶμεν; μητέρ’ ἦ φονεύσομεν; μῶν σ’ οἶκτος εἷλε, μητρὸς ὡς εἶδες δέμας; φεῦ·πῶς γὰρ κτάνω νιν, ἥ μ’ ἔθρεψε κἄτεκεν; ὥσπερ πατέρα σὸν ἥδε κἀμὸν ὤλεσεν.
ὦ Φοῖβε, πολλήν γ’ ἀμαθίαν ἐθέσπισας.
ὅπου δ’ Ἀπόλλων σκαιὸς ἦι, τίνες σοφοί; ὅστις μ’ ἔχρησας μητέρ’, ἣν οὐ χρῆν, κτανεῖν.
βλάπτηι δὲ δὴ τί πατρὶ τιμωρῶν σέθεν; μητροκτόνος νῦν φεύξομαι, τόθ’ ἁγνὸς ὤν.
καὶ μή γ’ ἀμύνων πατρὶ δυσσεβὴς ἔσηι.
ἐγὦιδα· μητρὸς δ’ οὐ φόνου δώσω δίκας; τί δ’ ἢν πατρώιαν διαμεθῆις τιμωρίαν; ἆρ’ αὔτ’ ἀλάστωρ εἶπ’ ἀπεικασθεὶς θεῶι; ἱερὸν καθίζων τρίποδ’; ἐγὼ μὲν οὐ δοκῶ.
οὔ τἂν πιθοίμην εὖ μεμαντεῦσθαι τάδε.
οὐ μὴ κακισθεὶς εἰς ἀνανδρίαν πεσῆι, ἀλλ’ εἶ τὸν αὐτὸν τῆιδ’ ὑποστήσων δόλον ὧι καὶ πόσιν καθεῖλεν †Αἴγισθον κτανών†; ἔσειμι· δεινοῦ δ’ ἄρχομαι προβήματος, καὶ δεινὰ δράσω γ’. εἰ θεοῖς δοκεῖ τάδε, ἔστω· πικρὸν δ’ οὐχ ἡδὺ τἀγώνισμά μοι.
ἰώ,βασίλεια γύναι χθονὸς Ἀργείας, παῖ Τυνδάρεω, καὶ τοῖν ἀγαθοῖν ξύγγονε κούροιν Διός, οἳ φλογερὰν αἰθέρ’ ἐν ἄστροις ναίουσι, βροτῶν ἐν ἁλὸς ῥοθίοις τιμὰς σωτῆρας ἔχοντες· χαῖρε, σεβίζω σ’ ἴσα καὶ μάκαρας πλούτου μεγάλης τ’ εὐδαιμονίας.
τὰς σὰς δὲ τύχας θεραπεύεσθαι †καιρός, ὦ βασίλεια†.
ἔκβητ’ ἀπήνης, Τρωιάδες, χειρὸς δ’ ἐμῆς λάβεσθ’, ἵν’ ἔξω τοῦδ’ ὄχου στήσω πόδα.
σκύλοισι μὲν γὰρ θεῶν κεκόσμηνται δόμοι Φρυγίοις, ἐγὼ δὲ τάσδε, Τρωιάδος χθονὸς ἐξαίρετ’, ἀντὶ παιδὸς ἣν ἀπώλεσα σμικρὸν γέρας, καλὸν δὲ κέκτημαι δόμοις.
οὔκουν ἐγώ (δούλη γὰρ ἐκβεβλημένη δόμων πατρώιων δυστυχεῖς οἰκῶ δόμους), μῆτερ, λάβωμαι μακαρίας τῆς σῆς χερός; δοῦλαι πάρεισιν αἵδε· μὴ σύ μοι πόνει.
τί δ’; αἰχμάλωτόν τοί μ’ ἀπώικισας δόμων, ἡιρημένων δὲ δωμάτων ἡιρήμεθα, ὡς αἵδε, πατρὸς ὀρφανοὶ λελειμμένοι.
τοιαῦτα μέντοι σὸς πατὴρ βουλεύματα ἐς οὓς ἐχρῆν ἥκιστ’ ἐβούλευσεν φίλων.
λέξω δέ· καίτοι δόξ’ ὅταν λάβηι κακὴ γυναῖκα, γλώσσηι πικρότης ἔνεστί τις· ὡς μὲν παρ’ ἡμῖν, οὐ κακῶς· τὸ πρᾶγμα δὲ μαθόντας, ἢν μὲν ἀξίως μισεῖν ἔχηι, στυγεῖν δίκαιον· εἰ δὲ μή, τί δεῖ στυγεῖν; ἡμᾶς δ’ ἔδωκε Τυνδάρεως τῶι σῶι πατρὶ οὐχ ὥστε θνήισκειν οὐδ’ ἃ γειναίμην ἐγώ.
κεῖνος δὲ παῖδα τὴν ἐμὴν Ἀχιλλέως λέκτροισι πείσας ὤιχετ’ ἐκ δόμων ἄγων πρυμνοῦχον Αὖλιν, ἔνθ’ ὑπερτείνας πυρᾶς λευκὴν διήμησ’ Ἰφιγόνης παρηίδα.
κεἰ μὲν πόλεως ἅλωσιν ἐξιώμενος ἢ δῶμ’ ὀνήσων τἄλλα τ’ ἐκσώιζων τέκνα ἔκτεινε πολλῶν μίαν ὕπερ, συγγνώστ’ ἂν ἦν.
νῦν δ’ οὕνεχ’ Ἑλένη μάργος ἦν ὅ τ’ αὖ λαβὼν ἄλοχον κολάζειν προδότιν οὐκ ἠπίστατο, τούτων ἕκατι παῖδ’ ἐμὴν διώλεσεν.
ἐπὶ τοῖσδε τοίνυν καίπερ ἠδικημένη οὐκ ἠγριώμην οὐδ’ ἂν ἔκτανον πόσιν.
ἀλλ’ ἦλθ’ ἔχων μοι μαινάδ’ ἔνθεον κόρην λέκτροις τ’ ἐπεισέφρηκε, καὶ νύμφα δύο ἐν τοῖσιν αὐτοῖς δώμασιν κατεῖχ’ ὁμοῦ.
μῶρον μὲν οὖν γυναῖκες, οὐκ ἄλλως λέγω· ὅταν δ’, ὑπόντος τοῦδ’, ἁμαρτάνηι πόσις τἄνδον παρώσας λέκτρα, μιμεῖσθαι θέλει γυνὴ τὸν ἄνδρα χἄτερον κτᾶσθαι φίλον.
κἄπειτ’ ἐν ἡμῖν ὁ ψόγος λαμπρύνεται, οἱ δ’ αἴτιοι τῶνδ’ οὐ κλύουσ’ ἄνδρες κακῶς.
εἰ δ’ ἐκ δόμων ἥρπαστο Μενέλεως λάθραι, κτανεῖν μ’ Ὀρέστην χρῆν, κασιγνήτης πόσιν Μενέλαον ὡς σώσαιμι; σὸς δὲ πῶς πατὴρ ἠνέσχετ’ ἂν ταῦτ’; εἶτα τὸν μὲν οὐ θανεῖν κτείνοντα χρῆν τἄμ’, ἐμὲ δὲ πρὸς κείνου παθεῖν <                                         >; ἔκτειν’, ἐτρέφθην ἧιπερ ἦν πορεύσιμον πρὸς τοὺς ἐκείνωι πολεμίους. φίλων γὰρ ἂν τίς ἂν φόνου σοῦ πατρὸς ἐκοινώνησέ μοι; λέγ’ εἴ τι χρήιζεις κἀντίθες παρρησίαι, ὅπως τέθνηκε σὸς πατὴρ οὐκ ἐνδίκως.
δίκαι’ ἔλεξας, ἡ δίκη δ’ αἰσχρῶς ἔχει.
γυναῖκα γὰρ χρὴ πάντα συγχωρεῖν πόσει, ἥτις φρενήρης· ἧι δὲ μὴ δοκεῖ τάδε, οὐδ’ εἰς ἀριθμὸν τῶν ἐμῶν ἥκει λόγων.
μέμνησο, μῆτερ, οὓς ἔλεξας ὑστάτους λόγους, διδοῦσα πρὸς σέ μοι παρρησίαν.
καὶ νῦν γέ φημι κοὐκ ἀπαρνοῦμαι, τέκνον.
ἆρ’ ἂν κλύουσα, μῆτερ, εἶτ’ ἔρξαις κακῶς; †οὐκ ἔστι, τῆι σῆι δ’ ἡδὺ προσθήσω φρενί†.
λέγοιμ’ ἄν· ἀρχὴ δ’ ἥδε μοι προοιμίου· εἶθ’ εἶχες, ὦ τεκοῦσα, βελτίους φρένας.
τὸ μὲν γὰρ εἶδος αἶνον ἄξιον φέρειν Ἑλένης τε καὶ σοῦ, δύο δ’ ἔφυτε συγγόνω, ἄμφω ματαίω Κάστορός τ’ οὐκ ἀξίω.
ἡ μὲν γὰρ ἁρπασθεῖσ’ ἑκοῦσ’ ἀπώλετο, σὺ δ’ ἄνδρ’ ἄριστον Ἑλλάδος διώλεσας, σκῆψιν προτείνουσ’ ὡς ὑπὲρ τέκνου πόσιν ἔκτεινας· οὐ γάρ <σ’> ὡς ἔγωγ’ ἴσασιν εὖ.
ἥτις, θυγατρὸς πρὶν κεκυρῶσθαι σφαγάς, νέον τ’ ἀπ’ οἴκων ἀνδρὸς ἐξωρμημένου, ξανθὸν κατόπτρωι πλόκαμον ἐξήσκεις κόμης.
γυνὴ δ’ ἀπόντος ἀνδρὸς ἥτις ἐκ δόμων ἐς κάλλος ἀσκεῖ, διάγραφ’ ὡς οὖσαν κακήν.
οὐδὲν γὰρ αὐτὴν δεῖ θύρασιν εὐπρεπὲς φαίνειν πρόσωπον, ἤν τι μὴ ζητῆι κακόν.
μόνην δὲ πασῶν οἶδ’ ἐγὼ σ’ Ἑλληνίδων, εἰ μὲν τὰ Τρώων εὐτυχοῖ, κεχαρμένην, εἰ δ’ ἥσσον’ εἴη, συννέφουσαν ὄμματα, Ἀγαμέμνον’ οὐ χρήιζουσαν ἐκ Τροίας μολεῖν.
καίτοι καλῶς γε σωφρονεῖν παρεῖχέ σοι· ἄνδρ’ εἶχες οὐ κακίον’ Αἰγίσθου πόσιν, ὃν Ἑλλὰς αὑτῆς εἵλετο στρατηλάτην· Ἑλένης δ’ ἀδελφῆς τοιάδ’ ἐξειργασμένης ἐξῆν κλέος σοι μέγα λαβεῖν· τὰ γὰρ κακὰ παράδειγμα τοῖς ἐσθλοῖσιν εἴσοψίν τ’ ἔχει.
εἰ δ’, ὡς λέγεις, σὴν θυγατέρ’ ἔκτεινεν πατήρ, ἐγὼ τί σ’ ἠδίκησ’ ἐμός τε σύγγονος; πῶς οὐ πόσιν κτείνασα πατρώιους δόμους ἡμῖν προσῆψας, ἀλλ’ ἐπηνέγκω λέχει τἀλλότρια, μισθοῦ τοὺς γάμους ὠνουμένη, κοὔτ’ ἀντιφεύγει παιδὸς ἀντὶ σοῦ πόσις οὔτ’ ἀντ’ ἐμοῦ τέθνηκε, δὶς τόσως ἐμὲ κτείνας ἀδελφῆς ζῶσαν; εἰ δ’ ἀμείψεται φόνον δικάζων φόνος, ἀποκτενῶ σ’ ἐγὼ καὶ παῖς Ὀρέστης πατρὶ τιμωρούμενοι.
εἰ γὰρ δίκαι’ ἐκεῖνα, καὶ τάδ’ ἔνδικα.
[ὅστις δὲ πλοῦτον ἢ εὐγένειαν εἰσιδὼν γαμεῖ πονηρὰν μῶρός ἐστι· μικρὰ γὰρ μεγάλων ἀμείνω σώφρον’ ἐν δόμοις λέχη.
τύχη γυναικῶν ἐς γάμους. τὰ μὲν γὰρ εὖ, τὰ δ’ οὐ καλῶς πίπτοντα δέρκομαι βροτῶν.] ὦ παῖ, πέφυκας πατέρα σὸν στέργειν ἀεί.
ἔστιν δὲ καὶ τόδ’· οἱ μέν εἰσιν ἀρσένων, οἱ δ’ αὖ φιλοῦσι μητέρας μᾶλλον πατρός.
συγγνώσομαί σοι· καὶ γὰρ οὐχ οὕτως ἄγαν χαίρω τι, τέκνον, τοῖς δεδραμένοις ἐμοί.
οἴμοι τάλαινα τῶν ἐμῶν βουλευμάτων· ὡς μᾶλλον ἢ χρῆν ἤλασ’ εἰς ὀργὴν πόσει.
ὀψὲ στενάζεις, ἡνίκ’ οὐκ ἔχεις ἄκη.
πατὴρ μὲν οὖν τέθνηκε· τὸν δ’ ἔξω χθονὸς πῶς οὐ κομίζηι παῖδ’ ἀλητεύοντα σόν; δέδοικα· τοὐμὸν δ’, οὐχὶ τοὐκείνου σκοπῶ.
πατρὸς γάρ, ὡς λέγουσι, θυμοῦται φόνωι.
τί δ’ αὖ πόσιν σὸν ἄγριον εἰς ἡμᾶς ἔχεις; τρόποι τοιοῦτοι· καὶ σὺ δ’ αὐθάδης ἔφυς.
ἀλγῶ γάρ· ἀλλὰ παύσομαι θυμουμένη.
καὶ μὴν ἐκεῖνος οὐκέτ’ ἔσται σοι βαρύς.
φρονεῖ μέγ’· ἐν γὰρ τοῖς ἐμοῖς ναίει δόμοις.
ὁρᾶις; ἀν’ αὖ σὺ ζωπυρεῖς νείκη νέα.
σιγῶ· δέδοικα γάρ νιν ὡς δέδοικ’ ἐγώ.
παῦσαι λόγων τῶνδ’. ἀλλὰ τί μ’ ἐκάλεις, τέκνον; ἤκουσας, οἶμαι, τῶν ἐμῶν λοχευμάτων· τούτων ὕπερ μοι θῦσον (οὐ γὰρ οἶδ’ ἐγώ) δεκάτην σελήνην παιδὸς ὡς νομίζεται.
τρίβων γὰρ οὐκ εἴμ’, ἄτοκος οὖσ’ ἐν τῶι πάρος.
ἄλλης τόδ’ ἔργον, ἥ σ’ ἔλυσεν ἐκ τόκων.
αὐτὴ ’λόχευον κἄτεκον μόνη βρέφος.
οὕτως ἀγείτων οἶκος ἵδρυται φίλων; πένητας οὐδεὶς βούλεται κτᾶσθαι φίλους.
σὺ δ’ ὧδ’ ἄλουτος καὶ δυσείματος χρόα λεχὼ νεογνῶν ἐκ τόκων πεπαυμένη; ἀλλ’ εἶμι, παιδὸς ἀριθμὸν ὡς τελεσφόρον θύσω θεοῖσι. σοὶ δ’ ὅταν πράξω χάριν τήνδ’, εἶμ’ ἐπ’ ἀγρὸν οὗ πόσις θυηπολεῖ Νύμφαισιν. ἀλλὰ τούσδ’ ὄχους, ὀπάονες, φάτναις ἄγοντες πρόσθεθ’· ἡνίκ’ ἂν δέ με δοκῆτε θυσίας τῆσδ’ ἀπηλλάχθαι θεοῖς, πάρεστε· δεῖ γὰρ καὶ πόσει δοῦναι χάριν.
χώρει πένητας ἐς δόμους· φρούρει δέ μοι μή σ’ αἰθαλώσηι πολύκαπνον στέγος πέπλους.
θύσεις γὰρ οἷα χρή σε δαίμοσιν θύη.
κανοῦν δ’ ἐνῆρκται καὶ τεθηγμένη σφαγίς, ἥπερ καθεῖλε ταῦρον, οὗ πέλας πεσῆι πληγεῖσα· νυμφεύσηι δὲ κἀν Ἅιδου δόμοις ὧιπερ ξυνηῦδες ἐν φάει. τοσήνδ’ ἐγὼ δώσω χάριν σοι, σὺ δὲ δίκην ἐμοὶ πατρός.
ἀμοιβαὶ κακῶν· μετάτροποι πνέου- σιν αὖραι δόμων. τότε μὲν <ἐν> λουτροῖς ἔπεσεν ἐμὸς ἐμὸς ἀρχέτας, ἰάχησε δὲ στέγα λάινοί τε θριγκοὶ δόμων, τάδ’ ἐνέποντος· Ὦ σχέτλιε, τί με, γύναι, φονεύσεις φίλαν πατρίδα δεκέτεσι σποραῖσιν ἐλθόντ’ ἐμάν; <>.
παλίρρους δὲ τάνδ’ ὑπάγεται δίκα διαδρόμου λέχους, μέλεον ἃ πόσιν χρόνιον ἱκόμενον εἰς οἴκους Κυκλώπειά τ’ οὐράνια τείχε’ ὀ- ξυθήκτωι †βέλους ἔκανεν† αὐτόχειρ, πέλεκυν ἐν χεροῖν λαβοῦσ’. ὦ τλάμων πόσις, ὅτι ποτὲ τὰν τάλαιναν ἔσχεν κακόν.
ὀρεία τις ὡς λέαιν’ ὀργάδων δρύοχα νεμομένα τάδε κατήνυσεν.
(ἔσωθεν)ὦ τέκνα, πρὸς θεῶν, μὴ κτάνητε μητέρα.
κλύεις ὑπώροφον βοάν; ἰώ μοί μοι.
ὤιμωξα κἀγὼ πρὸς τέκνων χειρουμένης.
νέμει τοι δίκαν θεός, ὅταν τύχηι.
σχέτλια μὲν ἔπαθες, ἀνόσια δ’ εἰργάσω, τάλαιν’, εὐνέταν.
ἀλλ’ οἵδε μητρὸς νεοφόνοις ἐν αἵμασιν πεφυρμένοι βαίνουσιν ἐξ οἴκων πόδα <                                   > τροπαῖα, δείγματ’ ἀθλίων προσφαγμάτων.
οὐκ ἔστιν οὐδεὶς οἶκος ἀθλιώτερος τῶν Τανταλείων οὐδ’ ἔφυ ποτ’ ἐκγόνων.
ἰὼ Γᾶ καὶ Ζεῦ πανδερκέτα βροτῶν, ἴδετε τάδ’ ἔργα φόνι- α μυσαρά, δίγονα σώματ’ ἐν †χθονὶ κείμενα πλαγᾶι† χερὸς ὕπ’ ἐμᾶς, ἄποιν’ ἐμῶνπημάτων < >.
δακρύτ’ ἄγαν, ὦ σύγγον’, αἰτία δ’ ἐγώ.
διὰ πυρὸς ἔμολον ἁ τάλαινα ματρὶ τᾶιδ’, ἅ μ’ ἔτικτε κούραν.
ἰὼ τύχας †σᾶς τύχας μᾶτερ τεκοῦσ’† ἄλαστα μέλεα καὶ πέρα παθοῦσα σῶν τέκνων ὑπαί.
πατρὸς δ’ ἔτεισας φόνον δικαίως.
ἰὼ Φοῖβ’, ἀνύμνησας δίκαι’ ἄφαντα, φανερὰ δ’ ἐξέπρα- ξας ἄχεα, φόνια δ’ ὤπασας λάχε’ ἀπὸ γᾶς Ἑλλανίδος.
τίνα δ’ ἑτέραν μόλω πόλιν; τίς ξένος, τίς εὐσεβὴς ἐμὸν κάρα προσόψεται ματέρα κτανόντος; ἰὼ ἰώ μοι. ποῖ δ’ ἐγώ, τίν’ ἐς χορόν, τίνα γάμον εἶμι; τίς πόσις με δέξεται νυμφικὰς ἐς εὐνάς; πάλιν πάλιν φρόνημα σὸν μετεστάθη πρὸς αὔραν· φρονεῖς γὰρ ὅσια νῦν, τότ’ οὐ φρονοῦσα, δεινὰ δ’ εἰργάσω, φίλα, κασίγνητον οὐ θέλοντα.
κατεῖδες οἷον ἁ τάλαιν’ ἔξω πέπλων ἔβαλεν ἔδειξε μαστὸν ἐν φοναῖσιν, ἰώ μοι, πρὸς πέδωι τιθεῖσα γόνιμα μέλεα; τακόμαν δ’ ἐγώ.
σάφ’ οἶδα· δι’ ὀδύνας ἔβας, ἰήιον κλύων γόον ματρὸς ἅ σ’ ἔτικτεν.
βοὰν δ’ ἔλασκε τάνδε, πρὸς γένυν ἐμὰν τιθεῖσα χεῖρα· Τέκος ἐμόν, λιταίνω.
παρήιδων τ’ ἐξ ἐμᾶν ἐκρίμναθ’, ὥστε χέρας ἐμὰς λιπεῖν βέλος.
τάλαινα. πῶς <δ’> ἔτλας φόνον δι’ ὀμμάτων ἰδεῖν σέθεν ματρὸς ἐκπνεούσας; ἐγὼ μὲν ἐπιβαλὼν φάρη κόραις ἐμαῖς φασγάνωι κατηρξάμαν ματέρος ἔσω δέρας μεθείς.
ἐγὼ δέ <γ’> ἐπεκέλευσά σοι ξίφους τ’ ἐφηψάμαν ἅμα.
δεινότατον παθέων ἔρεξα.
λαβοῦ, κάλυπτε μέλεα ματέρος πέπλοις <καὶ> καθάρμοσον σφαγάς.
φονέας ἔτικτες ἆρά σοι.
ἰδού, φίλαι τε κοὐ φίλαι φάρεα τάδ’ ἀμφιβάλλομεν, τέρμα κακῶν μεγάλων δόμοισιν.
ἀλλ’ οἵδε δόμων ὕπερ ἀκροτάτων βαίνουσί τινες δαίμονες ἢ θεῶν τῶν οὐρανίων· οὐ γὰρ θνητῶν γ’ ἥδε κέλευθος. τί ποτ’ ἐς φανερὰν ὄψιν βαίνουσι βροτοῖσιν; Ἀγαμέμνονος παῖ, κλῦθι· δίπτυχοι δέ σε καλοῦσι μητρὸς σύγγονοι Διόσκοροι, Κάστωρ κασίγνητός τε Πολυδεύκης ὅδε.
δεινὸν δὲ ναυσὶν ἀρτίως πόντου σάλον παύσαντ’ ἀφίγμεθ’ Ἄργος, ὡς ἐσείδομεν σφαγὰς ἀδελφῆς τῆσδε, μητέρος δὲ σῆς.
δίκαια μέν νυν ἥδ’ ἔχει, σὺ δ’ οὐχὶ δρᾶις.
Φοῖβος δέ, Φοῖβος—ἀλλ’ ἄναξ γάρ ἐστ’ ἐμός, σιγῶ· σοφὸς δ’ ὢν οὐκ ἔχρησέ σοι σοφά.
αἰνεῖν δ’ ἀνάγκη ταῦτα· τἀντεῦθεν δὲ χρὴ πράσσειν ἃ Μοῖρα Ζεύς τ’ ἔκρανε σοῦ πέρι.
Πυλάδηι μὲν Ἠλέκτραν δὸς ἄλοχον ἐς δόμους, σὺ δ’ Ἄργος ἔκλιπ’· οὐ γὰρ ἔστι σοὶ πόλιν τήνδ’ ἐμβατεύειν, μητέρα κτείναντα σήν.
δειναὶ δὲ Κῆρές <σ’> αἱ κυνώπιδες θεαὶ τροχηλατήσουσ’ ἐμμανῆ πλανώμενον.
ἐλθὼν δ’ Ἀθήνας Παλλάδος σεμνὸν βρέτας πρόσπτυξον· εἴρξει γάρ νιν ἐπτοημένας δεινοῖς δράκουσιν ὥστε μὴ ψαύειν σέθεν, γοργῶφ’ ὑπερτείνουσα σῶι κάραι κύκλον.
ἔστιν δ’ Ἄρεώς τις ὄχθος, οὗ πρῶτον θεοὶ ἕζοντ’ ἐπὶ ψήφοισιν αἵματος πέρι, Ἁλιρρόθιον ὅτ’ ἔκταν’ ὠμόφρων Ἄρης, μῆνιν θυγατρὸς ἀνοσίων νυμφευμάτων, πόντου κρέοντος παῖδ’, ἵν’ εὐσεβεστάτη ψήφου βεβαία τ’ ἐστὶν ἐκ τούτου θέσις.
ἐνταῦθα καὶ σὲ δεῖ δραμεῖν φόνου πέρι.
ἴσαι δέ σ’ ἐκσώσουσι μὴ θανεῖν δίκηι ψῆφοι τεθεῖσαι· Λοξίας γὰρ αἰτίαν ἐς αὑτὸν οἴσει, μητέρος χρήσας φόνον.
καὶ τοῖσι λοιποῖς ὅδε νόμος τεθήσεται, νικᾶν ἴσαις ψήφοισι τὸν φεύγοντ’ ἀεί.
δειναὶ μὲν οὖν θεαὶ τῶιδ’ ἄχει πεπληγμέναι πάγον παρ’ αὐτὸν χάσμα δύσονται χθονός, σεμνὸν βροτοῖσιν εὐσεβέσι χρηστήριον.
σὲ δ’ Ἀρκάδων χρὴ πόλιν ἐπ’ Ἀλφειοῦ ῥοαῖς οἰκεῖν Λυκαίου πλησίον σηκώματος· ἐπώνυμος δὲ σοῦ πόλις κεκλήσεται.
σοὶ μὲν τάδ’ εἶπον. τόνδε δ’ Αἰγίσθου νέκυν Ἄργους πολῖται γῆς καλύψουσιν τάφωι.
μητέρα δὲ τὴν σὴν ἄρτι Ναυπλίαν παρὼν Μενέλαος, ἐξ οὗ Τρωϊκὴν εἷλε χθόνα, Ἑλένη τε θάψει· Πρωτέως γὰρ ἐκ δόμων ἥκει λιποῦσ’ Αἴγυπτον οὐδ’ ἦλθεν Φρύγας· Ζεὺς δ’, ὡς ἔρις γένοιτο καὶ φόνος βροτῶν, εἴδωλον Ἑλένης ἐξέπεμψ’ ἐς Ἴλιον.
Πυλάδης μὲν οὖν κόρην τε καὶ δάμαρτ’ ἔχων Ἀχαιίδος γῆς οἴκαδ’ ἐκπορευέτω, καὶ τὸν λόγωι σὸν πενθερὸν κομιζέτω Φωκέων ἐς αἶαν καὶ δότω πλούτου βάθος.
σὺ δ’ Ἰσθμίας γῆς αὐχέν’ ἐμβαίνων ποδὶ χώρει πρὸς ὄχθον Κεκροπίας εὐδαίμονα.
πεπρωμένην γὰρ μοῖραν ἐκπλήσας φόνου εὐδαιμονήσεις τῶνδ’ ἀπαλλαχθεὶς πόνων.
ὦ παῖδε Διός, θέμις ἐς φθογγὰς τὰς ὑμετέρας ἡμῖν πελάθειν; θέμις, οὐ μυσαραῖς τοῖσδε σφαγίοις.
πῶς ὄντε θεὼ τῆσδέ τ’ ἀδελφὼ τῆς καπφθιμένης οὐκ ἠρκέσατον Κῆρας μελάθροις; μοῖρά τ’ ἀνάγκη τ’ ἦγ’ ἐς τὸ χρεὼν Φοίβου τ’ ἄσοφοι γλώσσης ἐνοπαί.
κἀμοὶ μύθου μέτα, Τυνδαρίδαι; καὶ σοί· Φοίβωι τήνδ’ ἀναθήσω πρᾶξιν φονίαν.
τίς δ’ ἔμ’ Ἀπόλλων, ποῖοι χρησμοὶ φονίαν ἔδοσαν μητρὶ γενέσθαι; κοιναὶ πράξεις, κοινοὶ δὲ πότμοι, μία δ’ ἀμφοτέρους ἄτη πατέρων διέκναισεν.
ὦ σύγγονέ μοι, χρονίαν σ’ ἐσιδὼν τῶν σῶν εὐθὺς φίλτρων στέρομαι καὶ σ’ ἀπολείψω σοῦ λειπόμενος.
πόσις ἔστ’ αὐτῆι καὶ δόμος· οὐχ ἥδ’ οἰκτρὰ πέπονθεν, πλὴν ὅτι λείπει πόλιν Ἀργείων.
καὶ τίνες ἄλλαι στοναχαὶ μείζους ἢ γῆς πατρίας ὅρον ἐκλείπειν; ἀλλ’ ἐγὼ οἴκων ἔξειμι πατρὸς καὶ ἐπ’ ἀλλοτρίαις ψήφοισι φόνον μητρὸς ὑφέξω.
ὁσίαν, θάρσει, Παλλάδος ἥξεις πόλιν· ἀλλ’ ἀνέχου.
περί μοι στέρνοις στέρνα πρόσαψον, σύγγονε φίλτατε· διὰ γὰρ ζευγνῦσ’ ἡμᾶς πατρίων μελάθρων μητρὸς φόνιοι κατάραι.
βάλε, πρόσπτυξον σῶμα· θανόντος δ’ ὡς ἐπὶ τύμβωι καταθρήνησον.
φεῦ φεῦ· δεινὸν τόδ’ ἐγηρύσω καὶ θεοῖσι κλύειν.
ἔνι γὰρ κἀμοὶ τοῖς τ’ οὐρανίδαις οἶκτος θνητῶν πολυμόχθων.
οὐκέτι σ’ ὄψομαι.
οὐδ’ ἐγὼ ἐς σὸν βλέφαρον πελάσω.
τάδε λοίσθιά μοι προσφθέγματά σου.
ὦ χαῖρε, πόλις· χαίρετε δ’ ὑμεῖς πολλά, πολίτιδες.
ὦ πιστοτάτη, στείχεις ἤδη; στείχω βλέφαρον τέγγουσ’ ἁπαλόν.
Πυλάδη, χαίρων ἴθι, νυμφεύου δέμας Ἠλέκτρας.
τοῖσδε μελήσει γάμος. ἀλλὰ κύνας τάσδ’ ὑποφεύγων στεῖχ’ ἐπ’ Ἀθηνῶν· δεινὸν γὰρ ἴχνος βάλλουσ’ ἐπὶ σοὶ χειροδράκοντες χρῶτα κελαιναί, δεινῶν ὀδυνῶν καρπὸν ἔχουσαι· νὼ δ’ ἐπὶ πόντον Σικελὸν σπουδῆι σώσοντε νεῶν πρώιρας ἐνάλους.
διὰ δ’ αἰθερίας στείχοντε πλακὸς τοῖς μὲν μυσαροῖς οὐκ ἐπαρήγομεν, οἷσιν δ’ ὅσιον καὶ τὸ δίκαιον φίλον ἐν βιότωι, τούτους χαλεπῶν ἐκλύοντες μόχθων σώιζομεν.
οὕτως ἀδικεῖν μηδεὶς θελέτω μηδ’ ἐπιόρκων μέτα συμπλείτω· θεὸς ὢν θνητοῖς ἀγορεύω.
χαίρετε· χαίρειν δ’ ὅστις δύναται καὶ ξυντυχίαι μή τινι κάμνει θνητῶν εὐδαίμονα πράσσει.
Ἥκω νεκρῶν κευθμῶνα καὶ σκότου πύλας λιπών, ἵν’ Ἅιδης χωρὶς ὤικισται θεῶν, Πολύδωρος, Ἑκάβης παῖς γεγὼς τῆς Κισσέως Πριάμου τε πατρός, ὅς μ’, ἐπεὶ Φρυγῶν πόλιν κίνδυνος ἔσχε δορὶ πεσεῖν Ἑλληνικῶι, δείσας ὑπεξέπεμψε Τρωϊκῆς χθονὸς Πολυμήστορος πρὸς δῶμα Θρηικίου ξένου, ὃς τήνδ’ ἀρίστην Χερσονησίαν πλάκα σπείρει, φίλιππον λαὸν εὐθύνων δορί.
πολὺν δὲ σὺν ἐμοὶ χρυσὸν ἐκπέμπει λάθραι πατήρ, ἵν’, εἴ ποτ’ Ἰλίου τείχη πέσοι, τοῖς ζῶσιν εἴη παισὶ μὴ σπάνις βίου.
νεώτατος δ’ ἦ Πριαμιδῶν, ὃ καί με γῆς ὑπεξέπεμψεν· οὔτε γὰρ φέρειν ὅπλα οὔτ’ ἔγχος οἷός τ’ ἦ νέωι βραχίονι.
ἕως μὲν οὖν γῆς ὄρθ’ ἔκειθ’ ὁρίσματα πύργοι τ’ ἄθραυστοι Τρωϊκῆς ἦσαν χθονὸς Ἕκτωρ τ’ ἀδελφὸς οὑμὸς εὐτύχει δορί, καλῶς παρ’ ἀνδρὶ Θρηικὶ πατρώιωι ξένωι τροφαῖσιν ὥς τις πτόρθος ηὐξόμην τάλας· ἐπεὶ δὲ Τροία θ’ Ἕκτορός τ’ ἀπόλλυται ψυχὴ πατρώια θ’ ἑστία κατεσκάφη αὐτός τε βωμῶι πρὸς θεοδμήτωι πίτνει σφαγεὶς Ἀχιλλέως παιδὸς ἐκ μιαιφόνου, κτείνει με χρυσοῦ τὸν ταλαίπωρον χάριν ξένος πατρῶιος καὶ κτανὼν ἐς οἶδμ’ ἁλὸς μεθῆχ’, ἵν’ αὐτὸς χρυσὸν ἐν δόμοις ἔχηι.
κεῖμαι δ’ ἐπ’ ἀκταῖς, ἄλλοτ’ ἐν πόντου σάλωι, πολλοῖς διαύλοις κυμάτων φορούμενος, ἄκλαυτος ἄταφος· νῦν δ’ ὑπὲρ μητρὸς φίλης Ἑκάβης ἀίσσω, σῶμ’ ἐρημώσας ἐμόν, τριταῖον ἤδη φέγγος αἰωρούμενος, ὅσονπερ ἐν γῆι τῆιδε Χερσονησίαι μήτηρ ἐμὴ δύστηνος ἐκ Τροίας πάρα.
πάντες δ’ Ἀχαιοὶ ναῦς ἔχοντες ἥσυχοι θάσσουσ’ ἐπ’ ἀκταῖς τῆσδε Θρηικίας χθονός.
ὁ Πηλέως γὰρ παῖς ὑπὲρ τύμβου φανεὶς κατέσχ’ Ἀχιλλεὺς πᾶν στράτευμ’ Ἑλληνικόν, πρὸς οἶκον εὐθύνοντας ἐναλίαν πλάτην· αἰτεῖ δ’ ἀδελφὴν τὴν ἐμὴν Πολυξένην τύμβωι φίλον πρόσφαγμα καὶ γέρας λαβεῖν.
καὶ τεύξεται τοῦδ’ οὐδ’ ἀδώρητος φίλων ἔσται πρὸς ἀνδρῶν· ἡ πεπρωμένη δ’ ἄγει θανεῖν ἀδελφὴν τῶιδ’ ἐμὴν ἐν ἤματι.
δυοῖν δὲ παίδοιν δύο νεκρὼ κατόψεται μήτηρ, ἐμοῦ τε τῆς τε δυστήνου κόρης.
φανήσομαι γάρ, ὡς τάφου τλήμων τύχω, δούλης ποδῶν πάροιθεν ἐν κλυδωνίωι.
τοὺς γὰρ κάτω σθένοντας ἐξηιτησάμην τύμβου κυρῆσαι κἀς χέρας μητρὸς πεσεῖν.
τοὐμὸν μὲν οὖν ὅσονπερ ἤθελον τυχεῖν ἔσται· γεραιᾶι δ’ ἐκποδὼν χωρήσομαι Ἑκάβηι· περᾶι γὰρ ἥδ’ ὑπὸ σκηνῆς πόδα Ἀγαμέμνονος, φάντασμα δειμαίνουσ’ ἐμόν.
φεῦ·ὦ μῆτερ, ἥτις ἐκ τυραννικῶν δόμων δούλειον ἦμαρ εἶδες, ὡς πράσσεις κακῶς ὅσονπερ εὖ ποτ’· ἀντισηκώσας δέ σε φθείρει θεῶν τις τῆς πάροιθ’ εὐπραξίας.
ἄγετ’, ὦ παῖδες, τὴν γραῦν πρὸ δόμων, ἄγετ’ ὀρθοῦσαι τὴν ὁμόδουλον, Τρωιάδες, ὑμῖν, πρόσθε δ’ ἄνασσαν, [λάβετε φέρετε πέμπετ’ ἀείρετέ μου] γεραιᾶς χειρὸς προσλαζύμεναι· κἀγὼ σκολιῶι σκίπωνι χερὸς διερειδομένη σπεύσω βραδύπουν ἤλυσιν ἄρθρων προτιθεῖσα.
ὦ στεροπὰ Διός, ὦ σκοτία νύξ, τί ποτ’ αἴρομαι ἔννυχος οὕτω δείμασι φάσμασιν; ὦ πότνια Χθών, μελανοπτερύγων μᾶτερ ὀνείρων, ἀποπέμπομαι ἔννυχον ὄψιν [ἣν περὶ παιδὸς ἐμοῦ τοῦ σωιζομένου κατὰ Θρήικην ἀμφὶ Πολυξείνης τε φίλης θυγατρὸς δι’ ὀνείρων †εἶδον γὰρ φοβερὰν ὄψιν ἔμαθον ἐδάην†].
ὦ χθόνιοι θεοί, σώσατε παῖδ’ ἐμόν, ὃς μόνος οἴκων ἄγκυρ’ ἔτ’ ἐμῶν τὴν χιονώδη Θρήικην κατέχει ξείνου πατρίου φυλακαῖσιν.
ἔσται τι νέον· ἥξει τι μέλος γοερὸν γοεραῖς.
οὔποτ’ ἐμὰ φρὴν ὧδ’ ἀλίαστον φρίσσει ταρβεῖ.
ποῦ ποτε θείαν Ἑλένου ψυχὰν καὶ Κασσάνδραν ἐσίδω, Τρωιάδες, ὥς μοι κρίνωσιν ὀνείρους; [εἶδον γὰρ βαλιὰν ἔλαφον λύκου αἵμονι χαλᾶι σφαζομέναν, ἀπ’ ἐμῶν γονάτων σπασθεῖσαν ἀνοίκτως.
καὶ τόδε δεῖμά μοι· ἧλθ’ ὑπὲρ ἄκρας τύμβου κορυφᾶς φάντασμ’ Ἀχιλέως· ἤιτει δὲ γέρας τῶν πολυμόχθων τινὰ Τρωϊάδων.
ἀπ’ ἐμᾶς οὖν ἀπ’ ἐμᾶς τόδε παιδὸς πέμψατε, δαίμονες, ἱκετεύω.] Ἑκάβη, σπουδῆι πρὸς σ’ ἐλιάσθην τὰς δεσποσύνους σκηνὰς προλιποῦσ’, ἵν’ ἐκληρώθην καὶ προσετάχθην δούλη, πόλεως ἀπελαυνομένη τῆς Ἰλιάδος, λόγχης αἰχμῆι δοριθήρατος πρὸς Ἀχαιῶν, οὐδὲν παθέων ἀποκουφίζουσ’ ἀλλ’ ἀγγελίας βάρος ἀραμένη μέγα σοί τε, γύναι, κῆρυξ ἀχέων.
ἐν γὰρ Ἀχαιῶν πλήρει ξυνόδωι λέγεται δόξαι σὴν παῖδ’ Ἀχιλεῖ σφάγιον θέσθαι. τύμβου δ’ ἐπιβὰς οἶσθ’ ὅτε χρυσέοις ἐφάνη σὺν ὅπλοις, τὰς ποντοπόρους δ’ ἔσχε σχεδίας λαίφη προτόνοις ἐπερειδομένας, τάδε θωύσσων· Ποῖ δή, Δαναοί, τὸν ἐμὸν τύμβον στέλλεσθ’ ἀγέραστον ἀφέντες; πολλῆς δ’ ἔριδος συνέπαισε κλύδων, δόξα δ’ ἐχώρει δίχ’ ἀν’ Ἑλλήνων στρατὸν αἰχμητήν, τοῖς μὲν διδόναι τύμβωι σφάγιον, τοῖς δ’ οὐχὶ δοκοῦν.
ἦν δὲ τὸ μὲν σὸν σπεύδων ἀγαθὸν τῆς μαντιπόλου Βάκχης ἀνέχων λέκτρ’ Ἀγαμέμνων· τὼ Θησείδα δ’, ὄζω Ἀθηνῶν, δισσῶν μύθων ῥήτορες ἦσαν, γνώμηι δὲ μιᾶι συνεχωρείτην τὸν Ἀχίλλειον τύμβον στεφανοῦν αἵματι χλωρῶι, τὰ δὲ Κασσάνδρας λέκτρ’ οὐκ ἐφάτην τῆς Ἀχιλείας πρόσθεν θήσειν ποτὲ λόγχης.
σπουδαὶ δὲ λόγων κατατεινομένων ἦσαν ἴσαι πως, πρὶν ὁ ποικιλόφρων κόπις ἡδυλόγος δημοχαριστὴς Λαερτιάδης πείθει στρατιὰν μὴ τὸν ἄριστον Δαναῶν πάντων δούλων σφαγίων οὕνεκ’ ἀπωθεῖν, μηδέ τιν’ εἰπεῖν παρὰ Φερσεφόνηι στάντα φθιμένων ὡς ἀχάριστοι Δαναοὶ Δαναοῖς τοῖς οἰχομένοις ὑπὲρ Ἑλλήνων Τροίας πεδίων ἀπέβησαν.
ἥξει δ’ Ὀδυσεὺς ὅσον οὐκ ἤδη πῶλον ἀφέλξων σῶν ἀπὸ μαστῶν ἔκ τε γεραιᾶς χερὸς ὁρμήσων.
ἀλλ’ ἴθι ναούς, ἴθι πρὸς βωμούς, [ἵζ’ Ἀγαμέμνονος ἱκέτις γονάτων,] κήρυσσε θεοὺς τούς τ’ οὐρανίδας τούς θ’ ὑπὸ γαίας. ἢ γάρ σε λιταὶ διακωλύσουσ’ ὀρφανὸν εἶναι παιδὸς μελέας ἢ δεῖ σ’ ἐπιδεῖν τύμβωι προπετῆ φοινισσομένην αἵματι παρθένον ἐκ χρυσοφόρου δειρῆς νασμῶι μελαναυγεῖ.
οἲ ἐγὼ μελέα, τί ποτ’ ἀπύσω; ποίαν ἀχώ, ποῖον ὀδυρμόν, δειλαία δειλαίου γήρως <καὶ> δουλείας τᾶς οὐ τλατᾶς, τᾶς οὐ φερτᾶς; ὤμοι μοι.
τίς ἀμύνει μοι; ποία γενεά, ποία δὲ πόλις; φροῦδος πρέσβυς, φροῦδοι παῖδες.
ποίαν ἢ ταύταν ἢ κείναν στείχω; ποῖ δὴ σωθῶ; ποῦ τις θεῶν ἢ δαίμων ἐπαρωγός; ὦ κάκ’ ἐνεγκοῦσαι Τρωιάδες, ὦ κάκ’ ἐνεγκοῦσαι πήματ’, ἀπωλέσατ’ ὠλέσατ’· οὐκέτι μοι βίος ἀγαστὸς ἐν φάει.
ὦ τλάμων ἅγησαί μοι πούς, ἅγησαι τᾶι γηραιᾶι πρὸς τάνδ’ αὐλάν. ὦ τέκνον, ὦ παῖ †δυστανοτάτας ματέρος, ἔξελθ’ ἔξελθ’ οἴκων, ἄιε ματέρος αὐδάν.† ἰὼ τέκνον [ὡς εἰδῆις οἵαν οἵαν ἀίω φάμαν περὶ σᾶς ψυχᾶς].
μᾶτερ μᾶτερ, τί βοᾶις; τί νέον καρύξασ’ οἴκων μ’ ὥστ’ ὄρνιν θάμβει τῶιδ’ ἐξέπταξας; οἴμοι τέκνον.
τί με δυσφημεῖς; φροίμιά μοι κακά.
αἰαῖ σᾶς ψυχᾶς.
ἐξαύδα· μὴ κρύψηις δαρόν.
δειμαίνω δειμαίνω, μᾶτερ, τί ποτ’ ἀναστένεις.
τέκνον τέκνον μελέας ματρός ...
τί τόδ’ ἀγγέλλεις; σφάξαι σ’ Ἀργείων κοινὰ συντείνει πρὸς τύμβον γνώμα Πηλείαι γένναι.
οἴμοι, μᾶτερ, πῶς φθέγγηι; ἀμέγαρτα κακῶν μάνυσόν μοι, μάνυσον, μᾶτερ.
αὐδῶ, παῖ, δυσφήμους φήμας, ἀγγέλλουσ’ Ἀργείων δόξαι ψήφωι τᾶς σᾶς περὶ μοίρας.
ὦ δεινὰ παθοῦσ’, ὦ παντλάμων, ὦ δυστάνου, μᾶτερ, βιοτᾶς, οἵαν οἵαν αὖ σοι λώβαν †ἐχθίσταν ἀρρήταν τ’ ὦρσέν τις δαίμων†.
οὐκέτι σοι παῖς ἅδ’ οὐκέτι δὴ γήραι δειλαία δειλαίωι συνδουλεύσω.
σκύμνον γάρ μ’ ὥστ’ οὐριθρέπταν μόσχον δειλαία δειλαίαν<                  > ἐσόψηι χειρὸς ἀναρπαστὰν σᾶς ἄπο λαιμότομόν θ’ Ἅιδαι γᾶς ὑποπεμπομέναν σκότον, ἔνθα νεκρῶν μέτα τάλαινα κείσομαι.
[καὶ σοῦ μέν, μᾶτερ, δυστάνου κλαίω πανδύρτοις θρήνοις, τὸν ἐμὸν δὲ βίον λώβαν λύμαν τ’ οὐ μετακλαίομαι, ἀλλὰ θανεῖν μοι ξυντυχία κρείσσων ἐκύρησεν.] καὶ μὴν Ὀδυσσεὺς ἔρχεται σπουδῆι ποδός, Ἑκάβη, νέον τι πρὸς σὲ σημανῶν ἔπος.
γύναι, δοκῶ μέν σ’ εἰδέναι γνώμην στρατοῦ ψῆφόν τε τὴν κρανθεῖσαν· ἀλλ’ ὅμως φράσω.
ἔδοξ’ Ἀχαιοῖς παῖδα σὴν Πολυξένην σφάξαι πρὸς ὀρθὸν χῶμ’ Ἀχιλλείου τάφου.
ἡμᾶς δὲ πομποὺς καὶ κομιστῆρας κόρης τάσσουσιν εἶναι· θύματος δ’ ἐπιστάτης ἱερεύς τ’ ἐπέσται τοῦδε παῖς Ἀχιλλέως.
οἶσθ’ οὖν ὃ δρᾶσον· μήτ’ ἀποσπασθῆις βίαι μήτ’ ἐς χερῶν ἅμιλλαν ἐξέλθηις ἐμοί, γίγνωσκε δ’ ἀλκὴν καὶ παρουσίαν κακῶν τῶν σῶν· σοφόν τοι κἀν κακοῖς ἃ δεῖ φρονεῖν.
αἰαῖ· παρέστηχ’, ὡς ἔοικ’, ἀγὼν μέγας, πλήρης στεναγμῶν οὐδὲ δακρύων κενός.
κἄγωγ’ ἄρ’ οὐκ ἔθνηισκον οὗ μ’ ἐχρῆν θανεῖν, οὐδ’ ὤλεσέν με Ζεύς, τρέφει δ’ ὅπως ὁρῶ κακῶν κάκ’ ἄλλα μείζον’ ἡ τάλαιν’ ἐγώ.
εἰ δ’ ἔστι τοῖς δούλοισι τοὺς ἐλευθέρους μὴ λυπρὰ μηδὲ καρδίας δηκτήρια ἐξιστορῆσαι, †σοὶ μὲν εἰρῆσθαι† χρεών, ἡμᾶς δ’ ἀκοῦσαι τοὺς ἐρωτῶντας τάδε.
ἔξεστ’, ἐρώτα· τοῦ χρόνου γὰρ οὐ φθονῶ.
οἶσθ’ ἡνίκ’ ἦλθες Ἰλίου κατάσκοπος δυσχλαινίαι τ’ ἄμορφος ὀμμάτων τ’ ἄπο φόνου σταλαγμοὶ σὴν κατέσταζον γένυν; οἶδ’· οὐ γὰρ ἄκρας καρδίας ἔψαυσέ μου.
ἔγνω δέ σ’ Ἑλένη καὶ μόνηι κατεῖπ’ ἐμοί; μεμνήμεθ’ ἐς κίνδυνον ἐλθόντες μέγαν.
ἥψω δὲ γονάτων τῶν ἐμῶν ταπεινὸς ὤν; ὥστ’ ἐνθανεῖν γε σοῖς πέπλοισι χεῖρ’ ἐμήν.
τί δῆτ’ ἔλεξας δοῦλος ὢν ἐμὸς τότε; πολλῶν λόγων εὑρήμαθ’ ὥστε μὴ θανεῖν.
ἔσωσα δῆτά σ’ ἐξέπεμψά τε χθονός; ὥστ’ εἰσορᾶν γε φέγγος ἡλίου τόδε.
οὔκουν κακύνηι τοῖσδε τοῖς βουλεύμασιν, ὃς ἐξ ἐμοῦ μὲν ἔπαθες οἶα φὴις παθεῖν, δρᾶις δ’ οὐδὲν ἡμᾶς εὖ, κακῶς δ’ ὅσον δύναι; ἀχάριστον ὑμῶν σπέρμ’, ὅσοι δημηγόρους ζηλοῦτε τιμάς· μηδὲ γιγνώσκοισθέ μοι, οἳ τοὺς φίλους βλάπτοντες οὐ φροντίζετε, ἢν τοῖσι πολλοῖς πρὸς χάριν λέγητέ τι.
ἀτὰρ τί δὴ σόφισμα τοῦθ’ ἡγούμενοι ἐς τήνδε παῖδα ψῆφον ὥρισαν φόνου; πότερα τὸ χρή σφ’ ἐπήγαγ’ ἀνθρωποσφαγεῖν πρὸς τύμβον, ἔνθα βουθυτεῖν μᾶλλον πρέπει; ἢ τοὺς κτανόντας ἀνταποκτεῖναι θέλων ἐς τήνδ’ Ἀχιλλεὺς ἐνδίκως τείνει φόνον; ἀλλ’ οὐδὲν αὐτὸν ἥδε γ’ εἴργασται κακόν.
Ἑλένην νιν αἰτεῖν χρῆν τάφωι προσφάγματα· κείνη γὰρ ὤλεσέν νιν ἐς Τροίαν τ’ ἄγει.
εἰ δ’ αἰχμαλώτων χρή τιν’ ἔκκριτον θανεῖν κάλλει θ’ ὑπερφέρουσαν, οὐχ ἡμῶν τόδε· ἡ Τυνδαρὶς γὰρ εἶδος ἐκπρεπεστάτη, ἀδικοῦσά θ’ ἡμῶν οὐδὲν ἧσσον ηὑρέθη.
τῶι μὲν δικαίωι τόνδ’ ἁμιλλῶμαι λόγον· ἃ δ’ ἀντιδοῦναι δεῖ σ’ ἀπαιτούσης ἐμοῦ ἄκουσον. ἥψω τῆς ἐμῆς, ὡς φήις, χερὸς καὶ τῆσδε γραίας προσπίτνων παρηίδος· ἀνθάπτομαί σου τῶνδε τῶν αὐτῶν ἐγὼ χάριν τ’ ἀπαιτῶ τὴν τόθ’ ἱκετεύω τέ σε, μή μου τὸ τέκνον ἐκ χερῶν ἀποσπάσηις μηδὲ κτάνητε· τῶν τεθνηκότων ἅλις.
ταύτηι γέγηθα κἀπιλήθομαι κακῶν· ἥδ’ ἀντὶ πολλῶν ἐστί μοι παραψυχή, πόλις, τιθήνη, βάκτρον, ἡγεμὼν ὁδοῦ.
οὐ τοὺς κρατοῦντας χρὴ κρατεῖν ἃ μὴ χρεὼν οὐδ’ εὐτυχοῦντας εὖ δοκεῖν πράξειν ἀεί· κἀγὼ γὰρ ἦ ποτ’ ἀλλὰ νῦν οὐκ εἴμ’ ἔτι, τὸν πάντα δ’ ὄλβον ἦμαρ ἕν μ’ ἀφείλετο.
ἀλλ’, ὦ φίλον γένειον, αἰδέσθητί με, οἴκτιρον· ἐλθὼν δ’ εἰς Ἀχαιικὸν στρατὸν παρηγόρησον ὡς ἀποκτείνειν φθόνος γυναῖκας, ἃς τὸ πρῶτον οὐκ ἐκτείνατε βωμῶν ἀποσπάσαντες ἀλλ’ ὠικτίρατε.
νόμος δ’ ἐν ὑμῖν τοῖς τ’ ἐλευθέροις ἴσος καὶ τοῖσι δούλοις αἵματος κεῖται πέρι.
τὸ δ’ ἀξίωμα, κἂν κακῶς λέγηις, τὸ σὸν πείσει· λόγος γὰρ ἔκ τ’ ἀδοξούντων ἰὼν κἀκ τῶν δοκούντων αὑτὸς οὐ ταὐτὸν σθένει.
οὐκ ἔστιν οὕτω στερρὸς ἀνθρώπου φύσις ἥτις γόων σῶν καὶ μακρῶν ὀδυρμάτων κλύουσα θρήνους οὐκ ἂν ἐκβάλοι δάκρυ.
Ἑκάβη, διδάσκου, μηδὲ τῶι θυμουμένωι τὸν εὖ λέγοντα δυσμενῆ ποιοῦ φρενός.
ἐγὼ τὸ μὲν σὸν σῶμ’ ὑφ’ οὗπερ εὐτύχουν σώιζειν ἕτοιμός εἰμι κοὐκ ἄλλως λέγω· ἃ δ’ εἶπον εἰς ἅπαντας οὐκ ἀρνήσομαι, Τροίας ἁλούσης ἀνδρὶ τῶι πρώτωι στρατοῦ σὴν παῖδα δοῦναι σφάγιον ἐξαιτουμένωι.
ἐν τῶιδε γὰρ κάμνουσιν αἱ πολλαὶ πόλεις, ὅταν τις ἐσθλὸς καὶ πρόθυμος ὢν ἀνὴρ μηδὲν φέρηται τῶν κακιόνων πλέον.
ἡμῖν δ’ Ἀχιλλεὺς ἄξιος τιμῆς, γύναι, θανὼν ὑπὲρ γῆς Ἑλλάδος κάλλιστ’ ἀνήρ.
οὔκουν τόδ’ αἰσχρόν, εἰ βλέποντι μὲν φίλωι χρώμεσθ’, ἐπεὶ δ’ ὄλωλε μὴ χρώμεσθ’ ἔτι; εἶἑν· τί δῆτ’ ἐρεῖ τις, ἤν τις αὖ φανῆι στρατοῦ τ’ ἄθροισις πολεμίων τ’ ἀγωνία; πότερα μαχούμεθ’ ἢ φιλοψυχήσομεν, τὸν κατθανόνθ’ ὁρῶντες οὐ τιμώμενον; καὶ μὴν ἔμοιγε ζῶντι μὲν καθ’ ἡμέραν κεἰ σμίκρ’ ἔχοιμι πάντ’ ἂν ἀρκούντως ἔχοι· τύμβον δὲ βουλοίμην ἂν ἀξιούμενον τὸν ἐμὸν ὁρᾶσθαι· διὰ μακροῦ γὰρ ἡ χάρις.
εἰ δ’ οἰκτρὰ πάσχειν φήις, τάδ’ ἀντάκουέ μου· εἰσὶν παρ’ ἡμῖν οὐδὲν ἧσσον ἄθλιαι γραῖαι γυναῖκες ἠδὲ πρεσβῦται σέθεν, νύμφαι τ’ ἀρίστων νυμφίων τητώμεναι, ὧν ἥδε κεύθει σώματ’ Ἰδαία κόνις.
τόλμα τάδ’. ἡμεῖς δ’, εἰ κακῶς νομίζομεν τιμᾶν τὸν ἐσθλόν, ἀμαθίαν ὀφλήσομεν· οἱ βάρβαροι δὲ μήτε τοὺς φίλους φίλους ἡγεῖσθε μήτε τοὺς καλῶς τεθνηκότας θαυμάζεθ’, ὡς ἂν ἡ μὲν Ἑλλὰς εὐτυχῆι, ὑμεῖς δ’ ἔχηθ’ ὅμοια τοῖς βουλεύμασιν.
αἰαῖ· τὸ δοῦλον ὡς κακὸν πέφυκ’ ἀεὶ τολμᾶι θ’ ἃ μὴ χρή, τῆι βίαι νικώμενον.
ὦ θύγατερ, οὑμοὶ μὲν λόγοι πρὸς αἰθέρα φροῦδοι μάτην ῥιφθέντες ἀμφὶ σοῦ φόνου· σὺ δ’, εἴ τι μείζω δύναμιν ἢ μήτηρ ἔχεις, σπούδαζε πάσας ὥστ’ ἀηδόνος στόμα φθογγὰς ἱεῖσα, μὴ στερηθῆναι βίου.
πρόσπιπτε δ’ οἰκτρῶς τοῦδ’ Ὀδυσσέως γόνυ καὶ πεῖθ’ (ἔχεις δὲ πρόφασιν· ἔστι γὰρ τέκνα καὶ τῶιδε) τὴν σὴν ὥστ’ ἐποικτῖραι τύχην.
ὁρῶ σ’, Ὀδυσσεῦ, δεξιὰν ὑφ’ εἵματος κρύπτοντα χεῖρα καὶ πρόσωπον ἔμπαλιν στρέφοντα, μή σου προσθίγω γενειάδος.
θάρσει· πέφευγας τὸν ἐμὸν Ἱκέσιον Δία· ὡς ἕψομαί γε τοῦ τ’ ἀναγκαίου χάριν θανεῖν τε χρήιζουσ’· εἰ δὲ μὴ βουλήσομαι, κακὴ φανοῦμαι καὶ φιλόψυχος γυνή.
τί γάρ με δεῖ ζῆν; ἧι πατὴρ μὲν ἦν ἄναξ Φρυγῶν ἁπάντων· τοῦτό μοι πρῶτον βίου.
ἔπειτ’ ἐθρέφθην ἐλπίδων καλῶν ὕπο βασιλεῦσι νύμφη, ζῆλον οὐ σμικρὸν γάμων ἔχουσ’, ὅτου δῶμ’ ἑστίαν τ’ ἀφίξομαι.
δέσποινα δ’ ἡ δύστηνος Ἰδαίαισιν ἦ, γυναιξὶ παρθένοις τ’ ἀπόβλεπτος μέτα, ἴση θεοῖσι πλὴν τὸ κατθανεῖν μόνον.
νῦν δ’ εἰμὶ δούλη. πρῶτα μέν με τοὔνομα θανεῖν ἐρᾶν τίθησιν οὐκ εἰωθὸς ὄν· ἔπειτ’ ἴσως ἂν δεσποτῶν ὠμῶν φρένας τύχοιμ’ ἄν, ὅστις ἀργύρου μ’ ὠνήσεται, τὴν Ἕκτορός τε χἀτέρων πολλῶν κάσιν, προσθεὶς δ’ ἀνάγκην σιτοποιὸν ἐν δόμοις σαίρειν τε δῶμα κερκίσιν τ’ ἐφεστάναι λυπρὰν ἄγουσαν ἡμέραν μ’ ἀναγκάσει· λέχη δὲ τἀμὰ δοῦλος ὠνητός ποθεν χρανεῖ, τυράννων πρόσθεν ἠξιωμένα.
οὐ δῆτ’· ἀφίημ’ ὀμμάτων ἐλευθέρων φέγγος τόδ’, Ἅιδηι προστιθεῖσ’ ἐμὸν δέμας.
ἄγ’ οὖν μ’, Ὀδυσσεῦ, καὶ διέργασαί μ’ ἄγων· οὔτ’ ἐλπίδος γὰρ οὔτε του δόξης ὁρῶ θάρσος παρ’ ἡμῖν ὥς ποτ’ εὖ πρᾶξαί με χρή.
μῆτερ, σὺ δ’ ἡμῖν μηδὲν ἐμποδὼν γένηι λέγουσα μηδὲ δρῶσα, συμβούλου δέ μοι θανεῖν πρὶν αἰσχρῶν μὴ κατ’ ἀξίαν τυχεῖν.
ὅστις γὰρ οὐκ εἴωθε γεύεσθαι κακῶν φέρει μέν, ἀλγεῖ δ’ αὐχέν’ ἐντιθεὶς ζυγῶι· θανὼν δ’ ἂν εἴη μᾶλλον εὐτυχέστερος ἢ ζῶν· τὸ γὰρ ζῆν μὴ καλῶς μέγας πόνος.
δεινὸς χαρακτὴρ κἀπίσημος ἐν βροτοῖς ἐσθλῶν γενέσθαι, κἀπὶ μεῖζον ἔρχεται τῆς εὐγενείας ὄνομα τοῖσιν ἀξίοις.
καλῶς μὲν εἶπας, θύγατερ, ἀλλὰ τῶι καλῶι λύπη πρόσεστιν. εἰ δὲ δεῖ τῶι Πηλέως χάριν γενέσθαι παιδὶ καὶ ψόγον φυγεῖν ὑμᾶς, Ὀδυσσεῦ, τήνδε μὲν μὴ κτείνετε, ἡμᾶς δ’ ἄγοντες πρὸς πυρὰν Ἀχιλλέως κεντεῖτε, μὴ φείδεσθ’· ἐγὼ ’τεκον πάριν, ὃς παῖδα Θέτιδος ὤλεσεν τόξοις βαλών.
οὐ σ’, ὦ γεραιά, κατθανεῖν Ἀχιλλέως φάντασμ’ Ἀχαιοὺς ἀλλὰ τήνδ’ ἠιτήσατο.
ὑμεῖς δέ μ’ ἀλλὰ θυγατρὶ συμφονεύσατε, καὶ δὶς τόσον πῶμ’ αἵματος γενήσεται γαίαι νεκρῶι τε τῶι τάδ’ ἐξαιτουμένωι.
ἅλις κόρης σῆς θάνατος, οὐ προσοιστέος ἄλλος πρὸς ἄλλωι· μηδὲ τόνδ’ ὠφείλομεν.
πολλή γ’ ἀνάγκη θυγατρὶ συνθανεῖν ἐμέ.
πῶς; οὐ γὰρ οἶδα δεσπότας κεκτημένος.
ὅμοια· κισσὸς δρυὸς ὅπως τῆσδ’ ἕξομαι.
οὔκ, ἤν γε πείθηι τοῖσι σοῦ σοφωτέροις.
ὡς τῆσδ’ ἑκοῦσα παιδὸς οὐ μεθήσομαι.
ἀλλ’ οὐδ’ ἐγὼ μὴν τήνδ’ ἄπειμ’ αὐτοῦ λιπών.
μῆτερ, πιθοῦ μοι· καὶ σύ, παῖ Λαερτίου, χάλα τοκεῦσιν εἰκότως θυμουμένοις, σύ τ’, ὦ τάλαινα, τοῖς κρατοῦσι μὴ μάχου.
βούληι πεσεῖν πρὸς οὖδας ἑλκῶσαί τε σὸν γέροντα χρῶτα πρὸς βίαν ὠθουμένη ἀσχημονῆσαί τ’ ἐκ νέου βραχίονος σπασθεῖσ’, ἃ πείσηι; μὴ σύ γ’· οὐ γὰρ ἄξιον.
ἀλλ’, ὦ φίλη μοι μῆτερ, ἡδίστην χέρα δὸς καὶ παρειὰν προσβαλεῖν παρηίδι· ὡς οὔποτ’ αὖθις ἀλλὰ νῦν πανύστατον ἀκτῖνα κύκλον θ’ ἡλίου προσόψομαι.
τέλος δέχηι δὴ τῶν ἐμῶν προσφθεγμάτων· ὦ μῆτερ ὦ τεκοῦσ’, ἄπειμι δὴ κάτω.
οἰκτρὰ σύ, τέκνον, ἀθλία δ’ ἐγὼ γυνή.
ἐκεῖ δ’ ἐν Ἅιδου κείσομαι χωρὶς σέθεν.
οἴμοι· τί δράσω; ποῖ τελευτήσω βίον; δούλη θανοῦμαι, πατρὸς οὖσ’ ἐλευθέρου ...
ὦ θύγατερ, ἡμεῖς δ’ ἐν φάει δουλεύσομεν.
ἄνυμφος ἀνυμέναιος ὧν μ’ ἐχρῆν τυχεῖν.
ἡμεῖς δὲ πεντήκοντά γ’ ἄμμοροι τέκνων.
τί σοι πρὸς Ἕκτορ’ ἢ γέροντ’ εἴπω πόσιν; ἄγγελλε πασῶν ἀθλιωτάτην ἐμέ.
ὦ στέρνα μαστοί θ’, οἵ μ’ ἐθρέψαθ’ ἡδέως.
ὦ τῆς ἀώρου θύγατερ ἀθλία τύχης.
χαῖρ’, ὦ τεκοῦσα, χαῖρε Κασσάνδρα τέ μοι ...
χαίρουσιν ἄλλοι, μητρὶ δ’ οὐκ ἔστιν τόδε.
ὅ τ’ ἐν φιλίπποις Θρηιξὶ Πολύδωρος κάσις.
εἰ ζῆι γ’· ἀπιστῶ δ’· ὧδε πάντα δυστυχῶ.
ζῆι καὶ θανούσης ὄμμα συγκλήισει τὸ σόν.
τέθνηκ’ ἔγωγε πρὶν θανεῖν κακῶν ὕπο.
κόμιζ’, Ὀδυσσεῦ, μ’ ἀμφιθεὶς κάραι πέπλους, ὡς πρὶν σφαγῆναί γ’ ἐκτέτηκα καρδίαν θρήνοισι μητρὸς τήνδε τ’ ἐκτήκω γόοις.
ὦ φῶς· προσειπεῖν γὰρ σὸν ὄνομ’ ἔξεστί μοι, μέτεστι δ’ οὐδὲν πλὴν ὅσον χρόνον ξίφους βαίνω μεταξὺ καὶ πυρᾶς Ἀχιλλέως.
οἲ ’γώ, προλείπω, λύεται δέ μου μέλη.
ὦ θύγατερ, ἅψαι μητρός, ἔκτεινον χέρα, δός, μὴ λίπηις μ’ ἄπαιδ’. ἀπωλόμην, φίλαι.
[ὣς τὴν Λάκαιναν σύγγονον Διοσκόροιν Ἑλένην ἴδοιμι· διὰ καλῶν γὰρ ὀμμάτων αἴσχιστα Τροίαν εἶλε τὴν εὐδαίμονα.] αὔρα, ποντιὰς αὔρα, ἅτε ποντοπόρους κομί- ζεις θοὰς ἀκάτους ἐπ’ οἶδμα λίμνας, ποῖ με τὰν μελέαν πορεύ- σεις; τῶι δουλόσυνος πρὸς οἶ- κον κτηθεῖσ’ ἀφίξομαι; ἢ Δωρίδος ὅρμον αἴας, ἢ Φθιάδος ἔνθα τὸν καλλίστων ὑδάτων πατέρα φασὶν Ἀπιδανὸν πεδία λιπαίνειν, ἢ νάσων, ἁλιήρει κώπαι πεμπομέναν τάλαι- ναν, οἰκτρὰν βιοτὰν ἔχουσαν οἴκοις, ἔνθα πρωτόγονός τε φοῖ- νιξ δάφνα θ’ ἱεροὺς ἀνέ- σχε πτόρθους Λατοῖ φίλον ὠ- δῖνος ἄγαλμα Δίας; σὺν Δηλιάσιν τε κού- ραισιν Ἀρτέμιδος θεᾶς χρυσέαν τ’ ἄμπυκα τόξα τ’ εὐλογήσω; ἢ Παλλάδος ἐν πόλει τὰς καλλιδίφρους Ἀθα- ναίας ἐν κροκέωι πέπλωι ζεύξομαι ἆρα πώ- λους ἐν δαιδαλέαισι ποι- κίλλουσ’ ἀνθοκρόκοισι πή- ναις ἢ Τιτάνων γενεάν, τὰν Ζεὺς ἀμφιπύρωι κοιμί- ζει φλογμῶι Κρονίδας; ὤμοι τεκέων ἐμῶν, ὤμοι πατέρων χθονός θ’, ἃ καπνῶι κατερείπεται τυφομένα δορί- κτητος Ἀργεΐων· ἐγὼ δ’ ἐν ξείναι χθονὶ δὴ κέκλη- μαι δούλα, λιποῦσ’ Ἀσίαν, Εὐρώπας θεραπνᾶν ἀλλά- ξασ’ Ἅιδα θαλάμους.
ποῦ τὴν ἄνασσαν δή ποτ’ οὖσαν Ἰλίου Ἑκάβην ἂν ἐξεύροιμι, Τρωιάδες κόραι; αὕτη πέλας σοῦ νῶτ’ ἔχουσ’ ἐπὶ χθονί, Ταλθύβιε, κεῖται συγκεκληιμένη πέπλοις.
ὦ Ζεῦ, τί λέξω; πότερά σ’ ἀνθρώπους ὁρᾶν ἢ δόξαν ἄλλως τήνδε κεκτῆσθαι μάτην [ψευδῆ, δοκοῦντας δαιμόνων εἶναι γένος], τύχην δὲ πάντα τἀν βροτοῖς ἐπισκοπεῖν; οὐχ ἥδ’ ἄνασσα τῶν πολυχρύσων Φρυγῶν, οὐχ ἥδε Πριάμου τοῦ μέγ’ ὀλβίου δάμαρ; καὶ νῦν πόλις μὲν πᾶσ’ ἀνέστηκεν δορί, αὐτὴ δὲ δούλη γραῦς ἄπαις ἐπὶ χθονὶ κεῖται, κόνει φύρουσα δύστηνον κάρα.
φεῦ φεῦ· γέρων μέν εἰμ’, ὅμως δέ μοι θανεῖν εἴη πρὶν αἰσχρᾶι περιπεσεῖν τύχηι τινί.
ἀνίστασ’, ὦ δύστηνε, καὶ μετάρσιον πλευρὰν ἔπαιρε καὶ τὸ πάλλευκον κάρα.
ἔα· τίς οὗτος σῶμα τοὐμὸν οὐκ ἐᾶι κεῖσθαι; τί κινεῖς μ’, ὅστις εἶ, λυπουμένην; Ταλθύβιος ἥκω, Δαναϊδῶν ὑπηρέτης [Ἀγαμέμνονος πέμψαντος, ὦ γύναι, μέτα].
ὦ φίλτατ’, ἆρα κἄμ’ ἐπισφάξαι τάφωι δοκοῦν Ἀχαιοῖς ἦλθες; ὡς φίλ’ ἂν λέγοις.
σπεύδωμεν, ἐγκονῶμεν· ἡγοῦ μοι, γέρον.
σὴν παῖδα κατθανοῦσαν ὡς θάψηις, γύναι, ἥκω μεταστείχων σε· πέμπουσιν δέ με δισσοί τ’ Ἀτρεῖδαι καὶ λεὼς Ἀχαιικός.
οἴμοι, τί λέξεις; οὐκ ἄρ’ ὡς θανουμένους μετῆλθες ἡμᾶς ἀλλὰ σημανῶν κακά; ὄλωλας, ὦ παῖ, μητρὸς ἁρπασθεῖσ’ ἄπο, ἡμεῖς δ’ ἄτεκνοι τοὐπὶ σ’· ὦ τάλαιν’ ἐγώ.
πῶς καί νιν ἐξεπράξατ’; ἆρ’ αἰδούμενοι; ἢ πρὸς τὸ δεινὸν ἤλθεθ’ ὡς ἐχθράν, γέρον, κτείνοντες; εἰπέ, καίπερ οὐ λέξων φίλα.
διπλᾶ με χρήιζεις δάκρυα κερδᾶναι, γύναι, σῆς παιδὸς οἴκτωι· νῦν τε γὰρ λέγων κακὰ τέγξω τόδ’ ὄμμα πρὸς τάφωι θ’ ὅτ’ ὤλλυτο.
παρῆν μὲν ὄχλος πᾶς Ἀχαιικοῦ στρατοῦ πλήρης πρὸ τύμβου σῆς κόρης ἐπὶ σφαγάς, λαβὼν δ’ Ἀχιλλέως παῖς Πολυξένην χερὸς ἔστησ’ ἐπ’ ἄκρου χώματος, πέλας δ’ ἐγώ· λεκτοί τ’ Ἀχαιῶν ἔκκριτοι νεανίαι, σκίρτημα μόσχου σῆς καθέξοντες χεροῖν, ἕσποντο. πλῆρες δ’ ἐν χεροῖν λαβὼν δέπας πάγχρυσον αἴρει χειρὶ παῖς Ἀχιλλέως χοὰς θανόντι πατρί· σημαίνει δέ μοι σιγὴν Ἀχαιῶν παντὶ κηρῦξαι στρατῶι.
κἀγὼ καταστὰς εἶπον ἐν μέσοις τάδε· Σιγᾶτ’, Ἀχαιοί, σῖγα πᾶς ἔστω λεώς, σίγα σιώπα. νήνεμον δ’ ἔστησ’ ὄχλον.
ὁ δ’ εἶπεν· Ὦ παῖ Πηλέως, πατὴρ δ’ ἐμός, δέξαι χοάς μοι τάσδε κηλητηρίους, νεκρῶν ἀρωγούς· ἐλθὲ δ’, ὡς πίηις μέλαν κόρης ἀκραιφνὲς αἶμ’ ὅ σοι δωρούμεθα στρατός τε κἀγώ· πρευμενὴς δ’ ἡμῖν γενοῦ λῦσαί τε πρύμνας καὶ χαλινωτήρια νεῶν δὸς ἡμῖν †πρευμενοῦς† τ’ ἀπ’ Ἰλίου νόστου τυχόντας πάντας ἐς πάτραν μολεῖν.
τοσαῦτ’ ἔλεξε, πᾶς δ’ ἐπηύξατο στρατός.
εἶτ’ ἀμφίχρυσον φάσγανον κώπης λαβὼν ἐξεῖλκε κολεοῦ, λογάσι δ’ Ἀργείων στρατοῦ νεανίαις ἔνευσε παρθένον λαβεῖν.
ἡ δ’, ὡς ἐφράσθη, τόνδ’ ἐσήμηνεν λόγον· Ὦ τὴν ἐμὴν πέρσαντες Ἀργεῖοι πόλιν, ἑκοῦσα θνήισκω· μή τις ἅψηται χροὸς τοὐμοῦ· παρέξω γὰρ δέρην εὐκαρδίως.
ἐλευθέραν δέ μ’, ὡς ἐλευθέρα θάνω, πρὸς θεῶν, μεθέντες κτείνατ’· ἐν νεκροῖσι γὰρ δούλη κεκλῆσθαι βασιλὶς οὖσ’ αἰσχύνομαι.
λαοὶ δ’ ἐπερρόθησαν Ἀγαμέμνων τ’ ἄναξ εἶπεν μεθεῖναι παρθένον νεανίαις.
[οἱ δ’, ὡς τάχιστ’ ἤκουσαν ὑστάτην ὄπα, μεθῆκαν, οὗπερ καὶ μέγιστον ἦν κράτος.] κἀπεὶ τόδ’ εἰσήκουσε δεσποτῶν ἔπος, λαβοῦσα πέπλους ἐξ ἄκρας ἐπωμίδος ἔρρηξε λαγόνας ἐς μέσας παρ’ ὀμφαλὸν μαστούς τ’ ἔδειξε στέρνα θ’ ὡς ἀγάλματος κάλλιστα, καὶ καθεῖσα πρὸς γαῖαν γόνυ ἔλεξε πάντων τλημονέστατον λόγον· Ἰδού, τόδ’, εἰ μὲν στέρνον, ὦ νεανία, παίειν προθυμῆι, παῖσον, εἰ δ’ ὑπ’ αὐχένα χρήιζεις πάρεστι λαιμὸς εὐτρεπὴς ὅδε.
ὁ δ’ οὐ θέλων τε καὶ θέλων οἴκτωι κόρης τέμνει σιδήρωι πνεύματος διαρροάς· κρουνοὶ δ’ ἐχώρουν. ἡ δὲ καὶ θνήισκουσ’ ὅμως πολλὴν πρόνοιαν εἶχεν εὐσχήμων πεσεῖν, κρύπτουσ’ ἃ κρύπτειν ὄμματ’ ἀρσένων χρεών.
ἐπεὶ δ’ ἀφῆκε πνεῦμα θανασίμωι σφαγῆι, οὐδεὶς τὸν αὐτὸν εἶχεν Ἀργείων πόνον, ἀλλ’ οἱ μὲν αὐτῶν τὴν θανοῦσαν ἐκ χερῶν φύλλοις ἔβαλλον, οἱ δὲ πληροῦσιν πυρὰν κορμοὺς φέροντες πευκίνους, ὁ δ’ οὐ φέρων πρὸς τοῦ φέροντος τοιάδ’ ἤκουεν κακά· Ἕστηκας, ὦ κάκιστε, τῆι νεάνιδι οὐ πέπλον οὐδὲ κόσμον ἐν χεροῖν ἔχων; οὐκ εἶ τι δώσων τῆι περίσσ’ εὐκαρδίωι ψυχήν τ’ ἀρίστηι; τοιάδ’ ἀμφὶ σῆς λέγων παιδὸς θανούσης εὐτεκνωτάτην τέ σε πασῶν γυναικῶν δυστυχεστάτην θ’ ὁρῶ.
δεινόν τι πῆμα Πριαμίδαις ἐπέζεσεν πόλει τε τἠμῆι θεῶν ἀνάγκαισιν τόδε.
ὦ θύγατερ, οὐκ οἶδ’ εἰς ὅτι βλέψω κακῶν, πολλῶν παρόντων· ἢν γὰρ ἅψωμαί τινος, τόδ’ οὐκ ἐᾶι με, παρακαλεῖ δ’ ἐκεῖθεν αὖ λύπη τις ἄλλη διάδοχος κακῶν κακοῖς.
καὶ νῦν τὸ μὲν σὸν ὥστε μὴ στένειν πάθος οὐκ ἂν δυναίμην ἐξαλείψασθαι φρενός· τὸ δ’ αὖ λίαν παρεῖλες ἀγγελθεῖσά μοι γενναῖος. οὔκουν δεινόν, εἰ γῆ μὲν κακὴ τυχοῦσα καιροῦ θεόθεν εὖ στάχυν φέρει, χρηστὴ δ’ ἁμαρτοῦσ’ ὧν χρεὼν αὐτὴν τυχεῖν κακὸν δίδωσι καρπόν, ἄνθρωποι δ’ ἀεὶ ὁ μὲν πονηρὸς οὐδὲν ἄλλο πλὴν κακός, ὁ δ’ ἐσθλὸς ἐσθλὸς οὐδὲ συμφορᾶς ὕπο φύσιν διέφθειρ’ ἀλλὰ χρηστός ἐστ’ ἀεί; [ἆρ’ οἱ τεκόντες διαφέρουσιν ἢ τροφαί; ἔχει γε μέντοι καὶ τὸ θρεφθῆναι καλῶς δίδαξιν ἐσθλοῦ· τοῦτο δ’ ἤν τις εὖ μάθηι, οἶδεν τό γ’ αἰσχρὸν κανόνι τοῦ καλοῦ μαθών.] καὶ ταῦτα μὲν δὴ νοῦς ἐτόξευσεν μάτην· σὺ δ’ ἐλθὲ καὶ σήμηνον Ἀργείοις τάδε, μὴ θιγγάνειν μοι μηδέν’ ἀλλ’ εἴργειν ὄχλον τῆς παιδός. ἔν τοι μυρίωι στρατεύματι ἀκόλαστος ὄχλος ναυτική τ’ ἀναρχία κρείσσων πυρός, κακὸς δ’ ὁ μή τι δρῶν κακόν.
σὺ δ’ αὖ λαβοῦσα τεῦχος, ἀρχαία λάτρι, βάψασ’ ἔνεγκε δεῦρο ποντίας ἁλός, ὡς παῖδα λουτροῖς τοῖς πανυστάτοις ἐμήν, νύμφην τ’ ἄνυμφον παρθένον τ’ ἀπάρθενον, λούσω προθῶμαί θ’—ὡς μὲν ἀξία, πόθεν; οὐκ ἂν δυναίμην· ὡς δ’ ἔχω (τί γὰρ πάθω;), κόσμον γ’ ἀγείρασ’ αἰχμαλωτίδων πάρα, αἵ μοι πάρεδροι τῶνδ’ ἔσω σκηνωμάτων ναίουσιν, εἴ τις τοὺς νεωστὶ δεσπότας λαθοῦσ’ ἔχει τι κλέμμα τῶν αὑτῆς δόμων.
ὦ σχήματ’ οἴκων, ὦ ποτ’ εὐτυχεῖς δόμοι, ὦ πλεῖστ’ ἔχων μάλιστά τ’ εὐτεκνώτατε Πρίαμε, γεραιά θ’ ἥδ’ ἐγὼ μήτηρ τέκνων, ὡς ἐς τὸ μηδὲν ἥκομεν, φρονήματος τοῦ πρὶν στερέντες. εἶτα δῆτ’ ὀγκούμεθα, ὁ μέν τις ἡμῶν πλουσίοισι δώμασιν, ὁ δ’ ἐν πολίταις τίμιος κεκλημένος; τὰ δ’ οὐδέν, ἄλλως φροντίδων βουλεύματα γλώσσης τε κόμποι. κεῖνος ὀλβιώτατος ὅτωι κατ’ ἦμαρ τυγχάνει μηδὲν κακόν.
ἐμοὶ χρῆν συμφοράν, ἐμοὶ χρῆν πημονὰν γενέσθαι, Ἰδαίαν ὅτε πρῶτον ὕλαν Ἀλέξανδρος εἰλατίναν ἐτάμεθ’, ἅλιον ἐπ’ οἶδμα ναυστολήσων Ἑλένας ἐπὶ λέκτρα, τὰν καλλίσταν ὁ χρυσοφαὴς Ἅλιος αὐγάζει.
πόνοι γὰρ καὶ πόνων ἀνάγκαι κρείσσονες κυκλοῦνται· κοινὸν δ’ ἐξ ἰδίας ἀνοίας κακὸν τᾶι Σιμουντίδι γᾶι ὀλέθριον ἔμολε συμφορᾶι τ’ ἔπ’ ἄλλων, ἐκρίθη δ’ ἔρις, ἃν ἐν Ἴ- δαι κρίνει τρισσὰς μακάρων παῖδας ἀνὴρ βούτας, ἐπὶ δορὶ καὶ φόνωι καὶ ἐμῶν μελάθρων λώβαι· στένει δὲ καί τις ἀμφὶ τὸν εὔροον Εὐρώταν Λάκαινα πολυδάκρυτος ἐν δόμοις κόρα, πολιόν τ’ ἐπὶ κρᾶτα μάτηρ τέκνων θανόντων τίθεται χέρα δρύπτεταί τε <        > παρειάν, δίαιμον ὄνυχα τιθεμένα σπαραγμοῖς.
γυναῖκες, Ἑκάβη ποῦ ποθ’ ἡ παναθλία, ἡ πάντα νικῶσ’ ἄνδρα καὶ θῆλυν σπορὰν κακοῖσιν; οὐδεὶς στέφανον ἀνθαιρήσεται.
τί δ’, ὦ τάλαινα σῆς κακογλώσσου βοῆς; ὡς οὔποθ’ εὕδει λυπρά μοι κηρύγματα.
Ἑκάβηι φέρω τόδ’ ἄλγος· ἐν κακοῖσι δὲ οὐ ῥάιδιον βροτοῖσιν εὐφημεῖν στόμα.
καὶ μὴν περῶσα τυγχάνει δόμων ὕπο ἥδ’, ἐς δὲ καιρὸν σοῖσι φαίνεται λόγοις.
ὦ παντάλαινα κἄτι μᾶλλον ἢ λέγω, δέσποιν’, ὄλωλας κοὐκέτ’ εἶ, βλέπουσα φῶς, ἄπαις ἄνανδρος ἄπολις ἐξεφθαρμένη.
οὐ καινὸν εἶπας, εἰδόσιν δ’ ὠνείδισας.
ἀτὰρ τί νεκρὸν τόνδε μοι Πολυξένης ἥκεις κομίζουσ’, ἧς ἀπηγγέλθη τάφος πάντων Ἀχαιῶν διὰ χερὸς σπουδὴν ἔχειν; ἥδ’ οὐδὲν οἶδεν, ἀλλά μοι Πολυξένην θρηνεῖ, νέων δὲ πημάτων οὐχ ἅπτεται.
οἲ ’γὼ τάλαινα· μῶν τὸ βακχεῖον κάρα τῆς θεσπιωιδοῦ δεῦρο Κασσάνδρας φέρεις; ζῶσαν λέλακας, τὸν θανόντα δ’ οὐ στένεις τόνδ’· ἀλλ’ ἄθρησον σῶμα γυμνωθὲν νεκροῦ, εἴ σοι φανεῖται θαῦμα καὶ παρ’ ἐλπίδας.
οἴμοι, βλέπω δὴ παῖδ’ ἐμὸν τεθνηκότα, Πολύδωρον, ὅν μοι Θρὴιξ ἔσωιζ’ οἴκοις ἀνήρ.
ἀπωλόμην δύστηνος, οὐκέτ’ εἰμὶ δή.
ὦ τέκνον τέκνον, αἰαῖ, κατάρχομαι νόμον βακχεῖον, ἐξ ἀλάστορος ἀρτιμαθὴς κακῶν.
ἔγνως γὰρ ἄτην παιδός, ὦ δύστηνε σύ; ἄπιστ’ ἄπιστα, καινὰ καινὰ δέρκομαι.
ἕτερα δ’ ἀφ’ ἑτέρων κακὰ κακῶν κυρεῖ, οὐδέ ποτ’ ἀστένακτος ἀδάκρυτος ἁ- μέρα ’πισχήσει.
δείν’, ὦ τάλαινα, δεινὰ πάσχομεν κακά.
ὦ τέκνον τέκνον ταλαίνας ματρός, τίνι μόρωι θνήισκεις, τίνι πότμωι κεῖσαι, πρὸς τίνος ἀνθρώπων; οὐκ οἶδ’· ἐπ’ ἀκταῖς νιν κυρῶ θαλασσίαις.
ἔκβλητον ἢ πέσημα φοινίου δορὸς ἐν ψαμάθωι λευρᾶι; πόντου νιν ἐξήνεγκε πελάγιος κλύδων.
ὤμοι αἰαῖ, ἔμαθον ἐνύπνιον ὀμμάτων ἐμῶν ὄψιν (οὔ με παρέβα φάντα- σμα μελανόπτερον), ἃν ἐσεῖδον ἀμφὶ σοῦ, ὦ τέκνον, οὐκέτ’ ὄντος Διὸς ἐν φάει.
τίς γάρ νιν ἔκτειν’; οἶσθ’ ὀνειρόφρων φράσαι; ἐμὸς ἐμὸς ξένος, Θρήικιος ἱππότας, ἵν’ ὁ γέρων πατὴρ ἔθετό νιν κρύψας.
οἴμοι, τί λέξεις; χρυσὸν ὡς ἔχοι κτανών; ἄρρητ’ ἀνωνόμαστα, θαυμάτων πέρα, οὐχ ὅσι’ οὐδ’ ἀνεκτά. ποῦ δίκα ξένων; ὦ κατάρατ’ ἀνδρῶν, ὡς διεμοιράσω χρόα, σιδαρέωι τεμὼν φασγάνωι μέλεα τοῦδε παιδὸς οὐδ’ ὤικτισας.
ὦ τλῆμον, ὥς σε πολυπονωτάτην βροτῶν δαίμων ἔθηκεν ὅστις ἐστί σοι βαρύς.
ἀλλ’ εἰσορῶ γὰρ τοῦδε δεσπότου δέμας Ἀγαμέμνονος, τοὐνθένδε σιγῶμεν, φίλαι.
Ἑκάβη, τί μέλλεις παῖδα σὴν κρύπτειν τάφωι ἐλθοῦσ’ ἐφ’ οἷσπερ Ταλθύβιος ἤγγειλέ μοι μὴ θιγγάνειν σῆς μηδέν’ Ἀργείων κόρης; ἡμεῖς μὲν οὖν εἰῶμεν οὐδ’ ἐψαύομεν· σὺ δὲ σχολάζεις, ὥστε θαυμάζειν ἐμέ.
ἥκω δ’ ἀποστελῶν σε· τἀκεῖθεν γὰρ εὖ πεπραγμέν’ ἐστίν, εἴ τι τῶνδ’ ἐστὶν καλῶς.
ἔα· τίν’ ἄνδρα τόνδ’ ἐπὶ σκηναῖς ὁρῶ θανόντα Τρώων; οὐ γὰρ Ἀργεῖον πέπλοι δέμας περιπτύσσοντες ἀγγέλλουσί μοι.
δύστην’, ἐμαυτὴν γὰρ λέγω λέγουσα σέ, Ἑκάβη, τί δράσω; πότερα προσπέσω γόνυ Ἀγαμέμνονος τοῦδ’ ἢ φέρω σιγῆι κακά; τί μοι προσώπωι νῶτον ἐγκλίνασα σὸν δύρηι, τὸ πραχθὲν δ’ οὐ λέγεις; τίς ἔσθ’ ὅδε; ἀλλ’ εἴ με δούλην πολεμίαν θ’ ἡγούμενος γονάτων ἀπώσαιτ’, ἄλγος ἂν προσθείμεθ’ ἄν.
οὔτοι πέφυκα μάντις, ὥστε μὴ κλύων ἐξιστορῆσαι σῶν ὁδὸν βουλευμάτων.
ἆρ’ ἐκλογίζομαί γε πρὸς τὸ δυσμενὲς μᾶλλον φρένας τοῦδ’, ὄντος οὐχὶ δυσμενοῦς εἴ τοί με βούληι τῶνδε μηδὲν εἰδέναι, ἐς ταὐτὸν ἥκεις· καὶ γὰρ οὐδ’ ἐγὼ κλύειν.
οὐκ ἂν δυναίμην τοῦδε τιμωρεῖν ἄτερ τέκνοισι τοῖς ἐμοῖσι. τί στρέφω τάδε; τολμᾶν ἀνάγκη, κἂν τύχω κἂν μὴ τύχω.
Ἀγάμεμνον, ἱκετεύω σε τῶνδε γουνάτων καὶ σοῦ γενείου δεξιᾶς τ’ εὐδαίμονος.
τί χρῆμα μαστεύουσα; μῶν ἐλεύθερον αἰῶνα θέσθαι; ῥάιδιον γάρ ἐστί σοι.
[ οὐ δῆτα· τοὺς κακοὺς δὲ τιμωρουμένη αἰῶνα τὸν σύμπαντα δουλεύειν θέλω.] οὐδέν τι τούτων ὧν σὺ δοξάζεις, ἄναξ.
καὶ δὴ τίν’ ἡμᾶς εἰς ἐπάρκεσιν καλεῖς; ὁρᾶις νεκρὸν τόνδ’ οὗ καταστάζω δάκρυ; ὁρῶ· τὸ μέντοι μέλλον οὐκ ἔχω μαθεῖν.
τοῦτόν ποτ’ ἔτεκον κἄφερον ζώνης ὕπο.
ἔστιν δὲ τίς σῶν οὗτος, ὦ τλῆμον, τέκνων; οὐ τῶν θανόντων Πριαμιδῶν ὑπ’ Ἰλίωι.
ἦ γάρ τιν’ ἄλλον ἔτεκες ἢ κείνους, γύναι; ἀνόνητά γ’, ὡς ἔοικε, τόνδ’ ὃν εἰσορᾶις.
ποῦ δ’ ὢν ἐτύγχαν’, ἡνίκ’ ὤλλυτο πτόλις; πατήρ νιν ἐξέπεμψεν ὀρρωδῶν θανεῖν.
ποῖ τῶν τότ’ ὄντων χωρίσας τέκνων μόνον; ἐς τήνδε χώραν, οὗπερ ηὑρέθη θανών.
πρὸς ἄνδρ’ ὃς ἄρχει τῆσδε Πολυμήστωρ χθονός; ἐνταῦθ’ ἐπέμφθη πικροτάτου χρυσοῦ φύλαξ.
θνήισκει δὲ πρὸς τοῦ καὶ τίνος πότμου τυχών; τίνος γ’ ὑπ’ ἄλλου; Θρήιξ νιν ὤλεσε ξένος.
ὦ τλῆμον· ἦ που χρυσὸν ἠράσθη λαβεῖν; τοιαῦτ’, ἐπειδὴ συμφορὰν ἔγνω Φρυγῶν.
ηὗρες δὲ ποῦ νιν; ἢ τίς ἤνεγκεν νεκρόν; ἥδ’, ἐντυχοῦσα ποντίας ἀκτῆς ἔπι.
τοῦτον ματεύουσ’ ἢ πονοῦσ’ ἄλλον πόνον; λούτρ’ ὤιχετ’ οἴσουσ’ ἐξ ἁλὸς Πολυξένηι.
κτανών νιν, ὡς ἔοικεν, ἐκβάλλει ξένος.
θαλασσόπλαγκτόν γ’, ὦδε διατεμὼν χρόα.
ὦ σχετλία σὺ τῶν ἀμετρήτων πόνων.
ὄλωλα κοὐδὲν λοιπόν, Ἀγάμεμνον, κακῶν.
φεῦ φεῦ· τίς οὕτω δυστυχὴς ἔφυ γυνή; οὐκ ἔστιν, εἰ μὴ τὴν Τύχην αὐτὴν λέγοις.
ἀλλ’ ὧνπερ οὕνεκ’ ἀμφὶ σὸν πίπτω γόνυ ἄκουσον. εἰ μὲν ὅσιά σοι παθεῖν δοκῶ, στέργοιμ’ ἄν· εἰ δὲ τοὔμπαλιν, σύ μοι γενοῦ τιμωρὸς ἀνδρός, ἀνοσιωτάτου ξένου, ὃς οὔτε τοὺς γῆς νέρθεν οὔτε τοὺς ἄνω δείσας δέδρακεν ἔργον ἀνοσιώτατον [κοινῆς τραπέζης πολλάκις τυχὼν ἐμοὶ ξενίας τ’ ἀριθμῶι πρῶτα τῶν ἐμῶν φίλων· τυχὼν δ’ ὅσων δεῖ καὶ λαβὼν προμηθίαν ἔκτεινε· τύμβου δ’, εἰ κτανεῖν ἐβούλετο, οὐκ ἠξίωσεν ἀλλ’ ἀφῆκε πόντιον].
ἡμεῖς μὲν οὖν δοῦλοί τε κἀσθενεῖς ἴσως· ἀλλ’ οἱ θεοὶ σθένουσι χὠ κείνων κρατῶν νόμος· νόμωι γὰρ τοὺς θεοὺς ἡγούμεθα καὶ ζῶμεν ἄδικα καὶ δίκαι’ ὡρισμένοι· ὃς ἐς σ’ ἀνελθὼν εἰ διαφθαρήσεται καὶ μὴ δίκην δώσουσιν οἵτινες ξένους κτείνουσιν ἢ θεῶν ἱερὰ τολμῶσιν φέρειν, οὐκ ἔστιν οὐδὲν τῶν ἐν ἀνθρώποισι σῶν.
ταῦτ’ οὖν ἐν αἰσχρῶι θέμενος αἰδέσθητί με, οἴκτιρον ἡμᾶς, ὡς γραφεύς τ’ ἀποσταθεὶς ἰδοῦ με κἀνάθρησον οἷ’ ἔχω κακά.
τύραννος ἦ ποτ’ ἀλλὰ νῦν δούλη σέθεν, εὔπαις ποτ’ οὖσα, νῦν δὲ γραῦς ἄπαις θ’ ἅμα, ἄπολις ἔρημος ἀθλιωτάτη βροτῶν.
οἴμοι τάλαινα, ποῖ μ’ ὑπεξάγεις πόδα; ἔοικα πράξειν οὐδέν· ὦ τάλαιν’ ἐγώ.
τί δῆτα θνητοὶ τἄλλα μὲν μαθήματα μοχθοῦμεν ὡς χρὴ πάντα καὶ ματεύομεν, πειθὼ δὲ τὴν τύραννον ἀνθρώποις μόνην οὐδέν τι μᾶλλον ἐς τέλος σπουδάζομεν μισθοὺς διδόντες μανθάνειν, ἵν’ ἦν ποτε πείθειν ἅ τις βούλοιτο τυγχάνειν θ’ ἅμα; τί οὖν ἔτ’ ἄν τις ἐλπίσαι πράξειν καλῶς; οἱ μὲν γὰρ ὄντες παῖδες οὐκέτ’ εἰσί μοι, αὐτὴ δ’ ἐπ’ αἰσχροῖς αἰχμάλωτος οἴχομαι, καπνὸν δὲ πόλεως τόνδ’ ὑπερθρώισκονθ’ ὁρῶ.
καὶ μήν (ἴσως μὲν τοῦ λόγου ξένον τόδε, Κύπριν προβάλλειν, ἀλλ’ ὅμως εἰρήσεται) πρὸς σοῖσι πλευροῖς παῖς ἐμὴ κοιμίζεται ἡ φοιβάς, ἣν καλοῦσι Κασσάνδραν Φρύγες.
ποῦ τὰς φίλας δῆτ’ εὐφρόνας λέξεις, ἄναξ; ἦ τῶν ἐν εὐνῆι φιλτάτων ἀσπασμάτων χάριν τιν’ ἕξει παῖς ἐμή, κείνης δ’ ἐγώ; [ἐκ τοῦ σκότου τε τῶν τε νυκτερησίων φίλτρων μεγίστη γίγνεται βροτοῖς χάρις.] ἄκουε δή νυν. τὸν θανόντα τόνδ’ ὁρᾶις; τοῦτον καλῶς δρῶν ὄντα κηδεστὴν σέθεν δράσεις. ἑνός μοι μῦθος ἐνδεὴς ἔτι.
εἴ μοι γένοιτο φθόγγος ἐν βραχίοσιν καὶ χερσὶ καὶ κόμαισι καὶ ποδῶν βάσει ἢ Δαιδάλου τέχναισιν ἢ θεῶν τινος, ὡς πάνθ’ ἁμαρτῆι σῶν ἔχοιτο γουνάτων κλαίοντ’, ἐπισκήπτοντα παντοίους λόγους.
ὦ δέσποτ’, ὦ μέγιστον Ἕλλησιν φάος, πιθοῦ, παράσχες χεῖρα τῆι πρεσβύτιδι τιμωρόν, εἰ καὶ μηδέν ἐστιν ἀλλ’ ὅμως.
ἐσθλοῦ γὰρ ἀνδρὸς τῆι δίκηι θ’ ὑπηρετεῖν καὶ τοὺς κακοὺς δρᾶν πανταχοῦ κακῶς ἀεί.
δεινόν γε, θνητοῖς ὡς ἅπαντα συμπίτνει καὶ τῆς ἀνάγκης οἱ νόμοι διώρισαν, φίλους τιθέντες τούς γε πολεμιωτάτους ἐχθρούς τε τοὺς πρὶν εὐμενεῖς ποιούμενοι.
ἐγώ σε καὶ σὸν παῖδα καὶ τύχας σέθεν, Ἑκάβη, δι’ οἴκτου χεῖρά θ’ ἱκεσίαν ἔχω, καὶ βούλομαι θεῶν θ’ οὕνεκ’ ἀνόσιον ξένον καὶ τοῦ δικαίου τήνδε σοι δοῦναι δίκην, εἴ πως φανείη γ’ ὥστε σοί τ’ ἔχειν καλῶς στρατῶι τε μὴ δόξαιμι Κασσάνδρας χάριν Θρήικης ἄνακτι τόνδε βουλεῦσαι φόνον.
ἔστιν γὰρ ἧι ταραγμὸς ἐμπέπτωκέ μοι· τὸν ἄνδρα τοῦτον φίλιον ἡγεῖται στρατός, τὸν κατθανόντα δ’ ἐχθρόν· εἰ δὲ σοὶ φίλος ὅδ’ ἐστί, χωρὶς τοῦτο κοὐ κοινὸν στρατῶι.
πρὸς ταῦτα φρόντιζ’· ὡς θέλοντα μέν μ’ ἔχεις σοὶ ξυμπονῆσαι καὶ ταχὺν προσαρκέσαι, βραδὺν δ’, Ἀχαιοῖς εἰ διαβληθήσομαι.
φεῦ.οὐκ ἔστι θνητῶν ὅστις ἔστ’ ἐλεύθερος· ἢ χρημάτων γὰρ δοῦλός ἐστιν ἢ τύχης ἢ πλῆθος αὐτὸν πόλεος ἢ νόμων γραφαὶ εἴργουσι χρῆσθαι μὴ κατὰ γνώμην τρόποις.
ἐπεὶ δὲ ταρβεῖς τῶι τ’ ὄχλωι πλέον νέμεις, ἐγώ σε θήσω τοῦδ’ ἐλεύθερον φόβου.
σύνισθι μὲν γάρ, ἤν τι βουλεύσω κακὸν τῶι τόνδ’ ἀποκτείναντι, συνδράσηις δὲ μή.
ἢν δ’ ἐξ Ἀχαιῶν θόρυβος ἢ ’πικουρία πάσχοντος ἀνδρὸς Θρηικὸς οἷα πείσεται φανῆι τις, εἶργε μὴ δοκῶν ἐμὴν χάριν.
τὰ δ’ ἄλλα—θάρσει—πάντ’ ἐγὼ θήσω καλῶς.
πῶς οὖν; τί δράσεις; πότερα φάσγανον χερὶ λαβοῦσα γραίαι φῶτα βάρβαρον κτενεῖς ἢ φαρμάκοισιν ἢ ’πικουρίαι τίνι; τίς σοι ξυνέσται χείρ’ πόθεν κτήσηι φίλους; στέγαι κεκεύθασ’ αἵδε Τρωιάδων ὄχλον.
τὰς αἰχμαλώτους εἶπας, Ἑλλήνων ἄγραν; σὺν ταῖσδε τὸν ἐμῶν φονέα τιμωρήσομαι.
καὶ πῶς γυναιξὶν ἀρσένων ἔσται κράτος; δεινὸν τὸ πλῆθος σὺν δόλωι τε δύσμαχον.
δεινόν· τὸ μέντοι θῆλυ μέμφομαι σθένος.
τί δ’; οὐ γυναῖκες εἷλον Αἰγύπτου τέκνα καὶ Λῆμνον ἄρδην ἀρσένων ἐξώικισαν; ἀλλ’ ὣς γενέσθω· τόνδε μὲν μέθες λόγον, πέμψον δέ μοι τήνδ’ ἀσφαλῶς διὰ στρατοῦ γυναῖκα. καὶ σὺ Θρηικὶ πλαθεῖσα ξένωι λέξον· Καλεῖ σ’ ἄνασσα δή ποτ’ Ἰλίου Ἑκάβη, σὸν οὐκ ἔλασσον ἢ κείνης χρέος, καὶ παῖδας, ὡς δεῖ καὶ τέκν’ εἰδέναι λόγους τοὺς ἐξ ἐκείνης. τὸν δὲ τῆς νεοσφαγοῦς Πολυξένης ἐπίσχες, Ἀγάμεμνον, τάφον, ὡς τώδ’ ἀδελφὼ πλησίον μιᾶι φλογί, δισσὴ μέριμνα μητρί, κρυφθῆτον χθονί.
ἔσται τάδ’ οὕτω· καὶ γὰρ εἰ μὲν ἦν στρατῶι πλοῦς, οὐκ ἂν εἶχον τήνδε σοι δοῦναι χάριν· νῦν δ’, οὐ γὰρ ἵησ’ οὐρίους πνοὰς θεός, μένειν ἀνάγκη πλοῦν ὁρῶντας ἡσύχους.
γένοιτο δ’ εὖ πως· πᾶσι γὰρ κοινὸν τόδε, ἰδίαι θ’ ἑκάστωι καὶ πόλει, τὸν μὲν κακὸν κακόν τι πάσχειν, τὸν δὲ χρηστὸν εὐτυχεῖν.
σὺ μέν, ὦ πατρὶς Ἰλιάς, τῶν ἀπορθήτων πόλις οὐκέτι λέξηι· τοῖον Ἑλλάνων νέφος ἀμφί σε κρύπτει δορὶ δὴ δορὶ πέρσαν.
ἀπὸ δὲ στεφάναν κέκαρ- σαι πύργων, κατὰ δ’ αἰθάλου κηλῖδ’ οἰκτροτάταν κέχρωσαι.
τάλαιν’, οὐκέτι σ’ ἐμβατεύσω.
μεσονύκτιος ὠλλύμαν, ἦμος ἐκ δείπνων ὕπνος ἡδὺς ἐπ’ ὄσσοις σκίδναται, μολπᾶν δ’ ἄπο καὶ χοροποιὸν θυσίαν καταπαύσας πόσις ἐν θαλάμοις ἔκει- το, ξυστὸν δ’ ἐπὶ πασσάλωι, ναύταν οὐκέθ’ ὁρῶν ὅμιλον Τροίαν Ἰλιάδ’ ἐμβεβῶτα.
ἐγὼ δὲ πλόκαμον ἀναδέτοις μίτραισιν ἐρρυθμιζόμαν χρυσέων ἐνόπτρων λεύσσουσ’ ἀτέρμονας εἰς αὐγάς, ἐπιδέμνιος ὡς πέσοιμ’ ἐς εὐνάν.
ἀνὰ δὲ κέλαδος ἔμολε πόλιν· κέλευσμα δ’ ἦν κατ’ ἄστυ Τροίας τόδ’· Ὦ παῖδες Ἑλλάνων, πότε δὴ πότε τὰν Ἰλιάδα σκοπιὰν πέρσαντες ἥξετ’ οἴκους; λέχη δὲ φίλια μονόπεπλος λιποῦσα, Δωρὶς ὡς κόρα, σεμνὰν προσίζουσ’ οὐκ ἤνυσ’ Ἄρτεμιν ἁ τλάμων· ἄγομαι δὲ θανόντ’ ἰδοῦσ’ ἀκοίταν τὸν ἐμὸν ἅλιον ἐπὶ πέλαγος· πόλιν τ’ ἀποσκοποῦσ’, ἐπεὶ νόστιμον ναῦς ἐκίνησεν πόδα καί μ’ ἀπὸ γᾶς ὥρισεν Ἰλιάδος, τάλαιν’ ἀπεῖπον ἄλγει, τὰν τοῖν Διοσκούροιν Ἑλέναν κάσιν Ἰδαῖόν τε βούταν αἰνόπαριν κατάραι διδοῦσ’, ἐπεί με γαίας ἐκ πατρίας ἀπώλεσεν ἐξώικισέν τ’ οἴκων γάμος οὐ γάμος ἀλλ’ ἀλάστορός τις οἰζύς· ἃν μήτε πέλαγος ἅλιον ἀπαγάγοι πάλιν μήτε πατρῶιον ἵκοιτ’ ἐς οἶκον.
ὦ φίλτατ’ ἀνδρῶν Πρίαμε, φιλτάτη δὲ σύ, Ἑκάβη, δακρύω σ’ εἰσορῶν πόλιν τε σὴν τήν τ’ ἀρτίως θανοῦσαν ἔκγονον σέθεν.
φεῦ·οὐκ ἔστιν οὐδὲν πιστόν, οὔτ’ εὐδοξία οὔτ’ αὖ καλῶς πράσσοντα μὴ πράξειν κακῶς.
φύρουσι δ’ αὐτὰ θεοὶ πάλιν τε καὶ πρόσω ταραγμὸν ἐντιθέντες, ὡς ἀγνωσίαι σέβωμεν αὐτούς. ἀλλὰ ταῦτα μὲν τί δεῖ θρηνεῖν, προκόπτοντ’ οὐδὲν ἐς πρόσθεν κακῶν; σὺ δ’, εἴ τι μέμφηι τῆς ἐμῆς ἀπουσίας, σχές· τυγχάνω γὰρ ἐν μέσοις Θρήικης ὅροις ἀπών, ὅτ’ ἦλθες δεῦρ’· ἐπεὶ δ’ ἀφικόμην, ἤδη πόδ’ ἔξω δωμάτων αἴροντί μοι ἐς ταὐτὸν ἥδε συμπίτνει δμωὶς σέθεν, λέγουσα μύθους ὧν κλύων ἀφικόμην.
αἰσχύνομαί σε προσβλέπειν ἐναντίον, Πολυμῆστορ, ἐν τοιοῖσδε κειμένη κακοῖς.
ὅτωι γὰρ ὤφθην εὐτυχοῦσ’, αἰδώς μ’ ἔχει ἐν τῶιδε πότμωι τυγχάνουσ’ ἵν’ εἰμὶ νῦν, κοὐκ ἂν δυναίμην προσβλέπειν ὀρθαῖς κόραις· ἀλλ’ αὐτὸ μὴ δύσνοιαν ἡγήσηι σέθεν [Πολυμῆστορ· ἄλλως δ’ αἴτιόν τι καὶ νόμος, γυναῖκας ἀνδρῶν μὴ βλέπειν ἐναντίον].
καὶ θαῦμά γ’ οὐδέν. ἀλλὰ τίς χρεία σ’ ἐμοῦ; τί χρῆμ’ ἐπέμψω τὸν ἐμὸν ἐκ δόμων πόδα; ἴδιον ἐμαυτῆς δή τι πρὸς σὲ βούλομαι καὶ παῖδας εἰπεῖν σούς· ὀπάονας δέ μοι χωρὶς κέλευσον τῶνδ’ ἀποστῆναι δόμων.
χωρεῖτ’· ἐν ἀσφαλεῖ γὰρ ἥδ’ ἐρημία.
φίλη μὲν εἶ σύ, προσφιλὲς δέ μοι τόδε στράτευμ’ Ἀχαιῶν. ἀλλὰ σημαίνειν σε χρή· τί χρὴ τὸν εὖ πράσσοντα μὴ πράσσουσιν εὖ φίλοις ἐπαρκεῖν; ὡς ἕτοιμός εἰμ’ ἐγώ.
πρῶτον μὲν εἰπὲ παῖδ’ ὃν ἐξ ἐμῆς χερὸς Πολύδωρον ἔκ τε πατρὸς ἐν δόμοις ἔχεις, εἰ ζῆι· τὰ δ’ ἄλλα δεύτερόν σ’ ἐρήσομαι.
μάλιστα· τοὐκείνου μὲν εὐτυχεῖς μέρος.
ὦ φίλταθ’, ὡς εὖ κἀξίως λέγεις σέθεν.
τί δῆτα βούληι δεύτερον μαθεῖν ἐμοῦ; εἰ τῆς τεκούσης τῆσδε μέμνηταί τί που.
καὶ δεῦρό γ’ ὡς σὲ κρύφιος ἐζήτει μολεῖν.
χρυσὸς δὲ σῶς ὃν ἦλθεν ἐκ Τροίας ἔχων; σῶς, ἐν δόμοις γε τοῖς ἐμοῖς φρουρούμενος.
σῶσόν νυν αὐτὸν μηδ’ ἔρα τῶν πλησίον.
ἥκιστ’· ὀναίμην τοῦ παρόντος, ὦ γύναι.
οἶσθ’ οὖν ἃ λέξαι σοί τε καὶ παισὶν θέλω; οὐκ οἶδα· τῶι σῶι τοῦτο σημανεῖς λόγωι.
ἔστ’, ὦ φιληθεὶς ὡς σὺ νῦν ἐμοὶ φιλῆι ...
τί χρῆμ’ ὃ κἀμὲ καὶ τέκν’ εἰδέναι χρεών; χρυσοῦ παλαιαὶ Πριαμιδῶν κατώρυχες.
ταῦτ’ ἔσθ’ ἃ βούληι παιδὶ σημῆναι σέθεν; μάλιστα, διὰ σοῦ γ’· εἶ γὰρ εὐσεβὴς ἀνήρ.
τί δῆτα τέκνων τῶνδε δεῖ παρουσίας; ἄμεινον, ἢν σὺ κατθάνηις, τούσδ’ εἰδέναι.
καλῶς ἔλεξας· τῆιδε καὶ σοφώτερον.
οἶσθ’ οὖν Ἀθάνας Ἰλιάδος ἵνα στέγαι; ἐνταῦθ’ ὁ χρυσός ἐστι; σημεῖον δὲ τί; μέλαινα πέτρα γῆς ὑπερτέλλουσ’ ἄνω.
ἔτ’ οὖν τι βούληι τῶν ἐκεῖ φράζειν ἐμοί; σῶσαί σε χρήμαθ’ οἷς συνεξῆλθον θέλω.
ποῦ δῆτα; πέπλων ἐντὸς ἢ κρύψασ’ ἔχεις; σκύλων ἐν ὄχλωι ταῖσδε σώιζεται στέγαις.
ποῦ δ’; αἵδ’ Ἀχαιῶν ναύλοχοι περιπτυχαί.
ἴδιαι γυναικῶν αἰχμαλωτίδων στέγαι.
τἄνδον δὲ πιστὰ κἀρσένων ἐρημία; οὐδεὶς Ἀχαιῶν ἔνδον ἀλλ’ ἡμεῖς μόναι.
ἀλλ’ ἕρπ’ ἐς οἴκους· καὶ γὰρ Ἀργεῖοι νεῶν λῦσαι ποθοῦσιν οἴκαδ’ ἐκ Τροίας πόδα· ὡς πάντα πράξας ὧν σε δεῖ στείχηις πάλιν ξὺν παισὶν οὗπερ τὸν ἐμὸν ὤικισας γόνον.
οὔπω δέδωκας ἀλλ’ ἴσως δώσεις δίκην· ἀλίμενόν τις ὡς ἐς ἄντλον πεσὼν λέχριος ἐκπεσῆι φίλας καρδίας, ἀμέρσας βίον. τὸ γὰρ ὑπέγγυον Δίκαι καὶ θεοῖσιν οὗ ξυμπίτνει, ὀλέθριον ὀλέθριον κακόν.
ψεύσει σ’ ὁδοῦ τῆσδ’ ἐλπὶς ἥ σ’ ἐπήγαγεν θανάσιμον πρὸς Ἀίδαν, ὦ τάλας, ἀπολέμωι δὲ χειρὶ λείψεις βίον.
ὤμοι, τυφλοῦμαι φέγγος ὀμμάτων τάλας.
ἠκούσατ’ ἀνδρὸς Θρηικὸς οἰμωγήν, φίλαι; ὤμοι μάλ’ αὖθις, τέκνα, δυστήνου σφαγῆς.
φίλαι, πέπρακται καίν’ ἔσω δόμων κακά.
ἀλλ’ οὔτι μὴ φύγητε λαιψηρῶι ποδί· βάλλων γὰρ οἴκων τῶνδ’ ἀναρρήξω μυχούς.
ἰδού, βαρείας χειρὸς ὁρμᾶται βέλος.
βούλεσθ’ ἐπεσπέσωμεν; ὡς ἀκμὴ καλεῖ Ἑκάβηι παρεῖναι Τρωιάσιν τε συμμάχους.
ἄρασσε, φείδου μηδέν, ἐκβάλλων πύλας· οὐ γάρ ποτ’ ὄμμα λαμπρὸν ἐνθήσεις κόραις, οὐ παῖδας ὄψηι ζῶντας οὓς ἔκτειν’ ἐγώ.
ἦ γὰρ καθεῖλες Θρῆικα καὶ κρατεῖς ξένον, δέσποινα, καὶ δέδρακας οἷάπερ λέγεις; ὄψηι νιν αὐτίκ’ ὄντα δωμάτων πάρος τυφλὸν τυφλῶι στείχοντα παραφόρωι ποδί, παίδων τε δισσῶν σώμαθ’, οὓς ἔκτειν’ ἐγὼ σὺν ταῖσδ’ ἀρίσταις Τρωιάσιν· δίκην δέ μοι δέδωκε. χωρεῖ δ’, ὡς ὁρᾶις, ὅδ’ ἐκ δόμων.
ἀλλ’ ἐκποδὼν ἄπειμι κἀποστήσομαι θυμῶι ζέοντι Θρηικὶ δυσμαχωτάτωι.
ὤμοι ἐγώ, πᾶι βῶ, πᾶι στῶ, πᾶι κέλσω, τετράποδος βάσιν θηρὸς ὀρεστέρου τιθέμενος ἐπὶ χεῖρα καὶ ἴχνος; ποίαν ἢ ταύταν ἢ τάνδ’ ἐξαλλάξω, τὰς ἀνδροφόνους μάρψαι χρήιζων Ἰλιάδας, αἵ με διώλεσαν; τάλαιναι κόραι τάλαιναι Φρυγῶν, ὦ κατάρατοι, ποῖ καί με φυγᾶι πτώσσουσι μυχῶν; εἴθε μοι ὀμμάτων αἱματόεν βλέφαρον ἀκέσαι’ ἀκέσαιο, τυφλόν, Ἅλιε, φέγγος ἀπαλλάξας.
ἆ ἆ,σίγα· κρυπτὰν βάσιν αἰσθάνομαι τάνδε γυναικῶν. πᾶι πόδ’ ἐπάιξας σαρκῶν ὀστέων τ’ ἐμπλησθῶ, θοίναν ἀγρίων τιθέμενος θηρῶν, ἀρνύμενος λώβας λύμας τ’ ἀντίποιν’ ἐμᾶς, ὦ τάλας; ποῖ πᾶι φέρομαι τέκν’ ἔρημα λιπὼν Βάκχαις Ἅιδα διαμοιρᾶσαι σφακτά, κυσίν τε φοινίαν δαῖτ’ ἀνή- μερόν τ’ ὄρειον ἐκβολάν; πᾶι στῶ, πᾶι κάμψω, [πᾶι βῶ] ναῦς ὅπως ποντίοις πείσμασιν λινόκροκον φᾶρος στέλλων, ἐπὶ τάνδε συθεὶς τέκνων ἐμῶν φύλαξ ὀλέθριον κοίταν; ὦ τλῆμον, ὥς σοι δύσφορ’ εἴργασται κακά· δράσαντι δ’ αἰσχρὰ δεινὰ τἀπιτίμια [δαίμων ἔδωκεν ὅστις ἐστί σοι βαρύς].
αἰαῖ ἰὼ Θρήικης λογχοφόρον ἔνο- πλον εὔιππον Ἄρει κάτοχον γένος.
ἰὼ Ἀχαιοί, ἰὼ Ἀτρεῖδαι· βοὰν βοάν, ἀυτῶ βοάν· ὦ ἴτε μόλετε πρὸς θεῶν.
κλύει τις ἢ οὐδεὶς ἀρκέσει; τί μέλλετε; γυναῖκες ὤλεσάν με, γυναῖκες αἰχμαλωτίδες· δεινὰ δεινὰ πεπόνθαμεν.
ὤμοι ἐμᾶς λώβας.
ποῖ τράπωμαι, ποῖ πορευθῶ; ἀμπτάμενος οὐράνιον ὑψιπετὲς ἐς μέλαθρον, Ὠαρίων ἢ Σείριος ἔνθα πυρὸς φλογέας ἀφίησιν ὄσσων αὐγάς, ἢ τὸν ἐς Ἅιδα μελάγχρωτα πορθμὸν ἄιξω τάλας; συγγνώσθ’, ὅταν τις κρείσσον’ ἢ φέρειν κακὰ πάθηι, ταλαίνης ἐξαπαλλάξαι ζόης.
κραυγῆς ἀκούσας ἦλθον· οὐ γὰρ ἥσυχος πέτρας ὀρείας παῖς λέλακ’ ἀνὰ στρατὸν Ἠχὼ διδοῦσα θόρυβον· εἰ δὲ μὴ Φρυγῶν πύργους πεσόντας ἦισμεν Ἑλλήνων δορί, φόβον παρέσχ’ ἂν οὐ μέσως ὅδε κτύπος.
ὦ φίλτατ’, ἠισθόμην γάρ, Ἀγάμεμνον, σέθεν φωνῆς ἀκούσας, εἰσορᾶις ἃ πάσχομεν; ἔα·Πολυμῆστορ ὦ δύστηνε, τίς σ’ ἀπώλεσεν; τίς ὄμμ’ ἔθηκε τυφλὸν αἱμάξας κόρας παῖδάς τε τούσδ’ ἔκτεινεν; ἦ μέγαν χόλον σοὶ καὶ τέκνοισιν εἶχεν ὅστις ἦν ἄρα.
Ἑκάβη με σὺν γυναιξὶν αἰχμαλωτίσιν ἀπώλεσ’—οὐκ ἀπώλεσ’ ἀλλὰ μειζόνως.
τί φήις; σὺ τοὔργον εἴργασαι τόδ’, ὡς λέγει; σὺ τόλμαν, Ἑκάβη, τήνδ’ ἔτλης ἀμήχανον; ὤμοι, τί λέξεις; ἦ γὰρ ἐγγύς ἐστί που; σήμηνον, εἰπὲ ποῦ ’σθ’, ἵν’ ἁρπάσας χεροῖν διασπάσωμαι καὶ καθαιμάξω χρόα.
οὗτος, τί πάσχεις; πρὸς θεῶν σε λίσσομαι, μέθες μ’ ἐφεῖναι τῆιδε μαργῶσαν χέρα.
ἴσχ’· ἐκβαλὼν δὲ καρδίας τὸ βάρβαρον λέγ’, ὡς ἀκούσας σοῦ τε τῆσδέ τ’ ἐν μέρει κρίνω δικαίως ἄνθ’ ὅτου πάσχεις τάδε.
λέγοιμ’ ἄν. ἦν τις Πριαμιδῶν νεώτατος, Πολύδωρος, Ἑκάβης παῖς, ὃν ἐκ Τροίας ἐμοὶ πατὴρ δίδωσι Πρίαμος ἐν δόμοις τρέφειν, ὕποπτος ὢν δὴ Τρωϊκῆς ἁλώσεως.
τοῦτον κατέκτειν’· ἄνθ’ ὅτου δ’ ἔκτεινά νιν ἄκουσον, ὡς εὖ καὶ σοφῆι προμηθίαι.
ἔδεισα μή σοι πολέμιος λειφθεὶς ὁ παῖς Τροίαν ἀθροίσηι καὶ ξυνοικίσηι πάλιν, γνόντες δ’ Ἀχαιοὶ ζῶντα Πριαμιδῶν τινα Φρυγῶν ἐς αἶαν αὖθις ἄρειαν στόλον, κἄπειτα Θρήικης πεδία τρίβοιεν τάδε λεηλατοῦντες, γείτοσιν δ’ εἴη κακὸν Τρώων, ἐν ὧιπερ νῦν, ἄναξ, ἐκάμνομεν.
Ἑκάβη δὲ παιδὸς γνοῦσα θανάσιμον μόρον λόγωι με τοιῶιδ’ ἤγαγ’, ὡς κεκρυμμένας θήκας φράσουσα Πριαμιδῶν ἐν Ἰλίωι χρυσοῦ· μόνον δὲ σὺν τέκνοισί μ’ εἰσάγει δόμους, ἵν’ ἄλλος μή τις εἰδείη τάδε.
ἵζω δὲ κλίνης ἐν μέσωι κάμψας γόνυ· πολλαὶ δέ, χειρὸς αἱ μὲν ἐξ ἀριστερᾶς, αἱ δ’ ἔνθεν, ὡς δὴ παρὰ φίλωι Τρώων κόραι θάκους ἔχουσαι κερκίδ’ Ἠδωνῆς χερὸς ἤινουν, ὑπ’ αὐγὰς τούσδε λεύσσουσαι πέπλους· ἄλλαι δὲ κάμακε Θρηικίω θεώμεναι γυμνόν μ’ ἔθηκαν διπτύχου στολίσματος.
ὅσαι δὲ τοκάδες ἦσαν, ἐκπαγλούμεναι τέκν’ ἐν χεροῖν ἔπαλλον, ὡς πρόσω πατρὸς γένοιντο, διαδοχαῖσ’ ἀμείβουσαι χερῶν.
κἆιτ’ ἐκ γαληνῶν πῶς δοκεῖς προσφθεγμάτων εὐθὺς λαβοῦσαι φάσγαν’ ἐκ πέπλων ποθὲν κεντοῦσι παῖδας, αἱ δὲ πολυπόδων δίκην ξυναρπάσασαι τὰς ἐμὰς εἶχον χέρας καὶ κῶλα· παισὶ δ’ ἀρκέσαι χρήιζων ἐμοῖς, εἰ μὲν πρόσωπον ἐξανισταίην ἐμὸν κόμης κατεῖχον, εἰ δὲ κινοίην χέρας πλήθει γυναικῶν οὐδὲν ἤνυτον τάλας.
τὸ λοίσθιον δέ, πῆμα πήματος πλέον, ἐξειργάσαντο δείν’· ἐμῶν γὰρ ὀμμάτων πόρπας λαβοῦσαι τὰς ταλαιπώρους κόρας κεντοῦσιν αἱμάσσουσιν· εἶτ’ ἀνὰ στέγας φυγάδες ἔβησαν. ἐκ δὲ πηδήσας ἐγὼ θὴρ ὣς διώκω τὰς μιαιφόνους κύνας, ἅπαντ’ ἐρευνῶν τοῖχον, ὡς κυνηγέτης βάλλων ἀράσσων. τοιάδε σπεύδων χάριν πέπονθα τὴν σήν, πολέμιόν γε σὸν κτανών, Ἀγάμεμνον. ὡς δὲ μὴ μακροὺς τείνω λόγους, εἴ τις γυναῖκας τῶν πρὶν εἴρηκεν κακῶς ἢ νῦν λέγων ἔστιν τις ἢ μέλλει λέγειν, ἅπαντα ταῦτα συντεμὼν ἐγὼ φράσω· γένος γὰρ οὔτε πόντος οὔτε γῆ τρέφει τοιόνδ’· ὁ δ’ αἰεὶ ξυντυχὼν ἐπίσταται.
μηδὲν θρασύνου μηδὲ τοῖς σαυτοῦ κακοῖς τὸ θῆλυ συνθεὶς ὧδε πᾶν μέμψηι γένος.
[πολλαὶ γὰρ ἡμῶν· αἱ μέν εἰσ’ ἐπίφθονοι, αἱ δ’ εἰς ἀριθμὸν τῶν κακῶν πεφύκαμεν.] Ἀγάμεμνον, ἀνθρώποισιν οὐκ ἐχρῆν ποτε τῶν πραγμάτων τὴν γλῶσσαν ἰσχύειν πλέον· ἀλλ’ εἴτε χρήστ’ ἔδρασε χρήστ’ ἔδει λέγειν, εἴτ’ αὖ πονηρὰ τοὺς λόγους εἶναι σαθρούς, καὶ μὴ δύνασθαι τἄδικ’ εὖ λέγειν ποτέ.
σοφοὶ μὲν οὖν εἰσ’ οἱ τάδ’ ἠκριβωκότες, ἀλλ’ οὐ δύνανται διὰ τέλους εἶναι σοφοί, κακῶς δ’ ἀπώλοντ’· οὔτις ἐξήλυξέ πω.
καί μοι τὸ μὲν σὸν ὧδε φροιμίοις ἔχει· πρὸς τόνδε δ’ εἶμι καὶ λόγοις ἀμείψομαι· ὃς φὴις Ἀχαιῶν πόνον ἀπαλλάσσων διπλοῦν Ἀγαμέμνονός θ’ ἕκατι παῖδ’ ἐμὸν κτανεῖν.
ἀλλ’, ὦ κάκιστε, πρῶτον οὔποτ’ ἂν φίλον τὸ βάρβαρον γένοιτ’ ἂν Ἕλλησιν γένος οὐδ’ ἂν δύναιτο. τίνα δὲ καὶ σπεύδων χάριν πρόθυμος ἦσθα; πότερα κηδεύσων τινὰ ἢ συγγενὴς ὢν ἢ τίν’ αἰτίαν ἔχων; ἢ σῆς ἔμελλον γῆς τεμεῖν βλαστήματα πλεύσαντες αὖθις; τίνα δοκεῖς πείσειν τάδε; ὁ χρυσός, εἰ βούλοιο τἀληθῆ λέγειν, ἔκτεινε τὸν ἐμὸν παῖδα καὶ κέρδη τὰ σά.
ἐπεὶ δίδαξον τοῦτο· πῶς, ὅτ’ εὐτύχει Τροία, πέριξ δὲ πύργος εἶχ’ ἔτι πτόλιν, ἔζη τε Πρίαμος Ἕκτορός τ’ ἤνθει δόρυ, τί οὐ τότ’, εἴπερ τῶιδ’ ἐβουλήθης χάριν θέσθαι, τρέφων τὸν παῖδα κἀν δόμοις ἔχων ἔκτεινας ἢ ζῶντ’ ἦλθες Ἀργείοις ἄγων; ἀλλ’ ἡνίχ’ ἡμεῖς οὐκέτ’ ἦμεν ἐν φάει, καπνὸς δ’ ἐσήμην’ ἄστυ πολεμίοις ὕπο, ξένον κατέκτας σὴν μολόντ’ ἐφ’ ἑστίαν.
πρὸς τοῖσδε νῦν ἄκουσον ὡς φαίνηι κακός· χρῆν σ’, εἴπερ ἦσθα τοῖς Ἀχαιοῖσιν φίλος, τὸν χρυσὸν ὃν φὴις οὐ σὸν ἀλλὰ τοῦδ’ ἔχειν δοῦναι φέροντα πενομένοις τε καὶ χρόνον πολὺν πατρώιας γῆς ἀπεξενωμένοις· σὺ δ’ οὐδὲ νῦν πω σῆς ἀπαλλάξαι χερὸς τολμᾶις, ἔχων δὲ καρτερεῖς ἔτ’ ἐν δόμοις.
καὶ μὴν τρέφων μὲν ὥς σε παῖδ’ ἐχρῆν τρέφειν σώσας τε τὸν ἐμόν, εἶχες ἂν καλὸν κλέος· ἐν τοῖς κακοῖς γὰρ ἁγαθοὶ σαφέστατοι φίλοι· τὰ χρηστὰ δ’ αὔθ’ ἕκαστ’ ἔχει φίλους.
εἰ δ’ ἐσπάνιζες χρημάτων, ὁ δ’ εὐτύχει, θησαυρὸς ἄν σοι παῖς ὑπῆρχ’ οὑμὸς μέγας· νῦν δ’ οὔτ’ ἐκεῖνον ἄνδρ’ ἔχεις σαυτῶι φίλον χρυσοῦ τ’ ὄνησις οἴχεται παῖδές τε σοὶ αὐτός τε πράσσεις ὧδε. σοὶ δ’ ἐγὼ λέγω, Ἀγάμεμνον· εἰ τῶιδ’ ἀρκέσεις, κακὸς φανῆι· οὔτ’ εὐσεβῆ γὰρ οὔτε πιστὸν οἷς ἐχρῆν, οὐχ ὅσιον, οὐ δίκαιον εὖ δράσεις ξένον· αὐτὸν δὲ χαίρειν τοῖς κακοῖς σε φήσομεν τοιοῦτον ὄντα· δεσπότας δ’ οὐ λοιδορῶ.
φεῦ φεῦ· βροτοῖσιν ὡς τὰ χρηστὰ πράγματα χρηστῶν ἀφορμὰς ἐνδίδωσ’ ἀεὶ λόγων.
ἀχθεινὰ μέν μοι τἀλλότρια κρίνειν κακά, ὅμως δ’ ἀνάγκη· καὶ γὰρ αἰσχύνην φέρει πρᾶγμ’ ἐς χέρας λαβόντ’ ἀπώσασθαι τόδε.
ἐμοὶ δ’, ἵν’ εἰδῆις, οὔτ’ ἐμὴν δοκεῖς χάριν οὔτ’ οὖν Ἀχαιῶν ἄνδρ’ ἀποκτεῖναι ξένον, ἀλλ’ ὡς ἔχηις τὸν χρυσὸν ἐν δόμοισι σοῖς.
λέγεις δὲ σαυτῶι πρόσφορ’ ἐν κακοῖσιν ὤν.
τάχ’ οὖν παρ’ ὑμῖν ῥάιδιον ξενοκτονεῖν· ἡμῖν δέ γ’ αἰσχρὸν τοῖσιν Ἕλλησιν τόδε.
πῶς οὖν σε κρίνας μὴ ἀδικεῖν φύγω ψόγον; οὐκ ἂν δυναίμην. ἀλλ’ ἐπεὶ τὰ μὴ καλὰ πράσσειν ἐτόλμας, τλῆθι καὶ τὰ μὴ φίλα.
οἴμοι, γυναικός, ὡς ἔοιχ’, ἡσσώμενος δούλης ὑφέξω τοῖς κακίοσιν δίκην.
οὔκουν δικαίως, εἴπερ εἰργάσω κακά; οἴμοι τέκνων τῶνδ’ ὀμμάτων τ’ ἐμῶν τάλας.
ἀλγεῖς; τί δ’; ἦ ’μὲ παιδὸς οὐκ ἀλγεῖν δοκεῖς; χαίρεις ὑβρίζουσ’ εἰς ἔμ’, ὦ πανοῦργε σύ.
οὐ γάρ με χαίρειν χρή σε τιμωρουμένην; ἀλλ’ οὐ τάχ’, ἡνίκ’ ἄν σε ποντία νοτίς ...
μῶν ναυστολήσηι γῆς ὅρους Ἑλληνίδος; κρύψηι μὲν οὖν πεσοῦσαν ἐκ καρχησίων.
πρὸς τοῦ βιαίων τυγχάνουσαν ἁλμάτων; αὐτὴ πρὸς ἱστὸν ναὸς ἀμβήσηι ποδί.
ὑποπτέροις νώτοισιν ἢ ποίωι τρόπωι; κύων γενήσηι πύρσ’ ἔχουσα δέργματα.
πῶς δ’ οἶσθα μορφῆς τῆς ἐμῆς μετάστασιν; ὁ Θρηιξὶ μάντις εἶπε Διόνυσος τάδε.
σοὶ δ’ οὐκ ἔχρησεν οὐδὲν ὧν ἔχεις κακῶν; οὐ γάρ ποτ’ ἂν σύ μ’ εἷλες ὧδε σὺν δόλωι.
θανοῦσα δ’ ἢ ζῶσ’ ἐνθάδ’ ἐκπλήσω †βιον†; θανοῦσα· τύμβωι δ’ ὄνομα σῶι κεκλήσεται ...
μορφῆς ἐπωιδὸν μή τι τῆς ἐμῆς ἐρεῖς; κυνὸς ταλαίνης σῆμα, ναυτίλοις τέκμαρ.
οὐδὲν μέλει μοι, σοῦ γέ μοι δόντος δίκην.
καὶ σήν γ’ ἀνάγκη παῖδα Κασσάνδραν θανεῖν.
ἀπέπτυσ’· αὐτῶι ταῦτα σοὶ δίδωμ’ ἔχειν.
κτενεῖ νιν ἡ τοῦδ’ ἄλοχος, οἰκουρὸς πικρά.
μήπω μανείη Τυνδαρὶς τοσόνδε παῖς.
καὐτόν γε τοῦτον, πέλεκυν ἐξάρασ’ ἄνω.
οὗτος σύ, μαίνηι καὶ κακῶν ἐρᾶις τυχεῖν; κτεῖν’, ὡς ἐν Ἄργει φόνια λουτρά σ’ ἀμμένει.
οὐχ ἕλξετ’ αὐτόν, δμῶες, ἐκποδὼν βίαι; ἀλγεῖς ἀκούων; οὐκ ἐφέξετε στόμα; ἐγκλήιετ’· εἴρηται γάρ. οὐχ ὅσον τάχος νήσων ἐρήμων αὐτὸν ἐκβαλεῖτέ ποι, ἐπείπερ οὕτω καὶ λίαν θρασυστομεῖ; Ἑκάβη, σὺ δ’, ὦ τάλαινα, διπτύχους νεκροὺς στείχουσα θάπτε· δεσποτῶν δ’ ὑμᾶς χρεὼν σκηναῖς πελάζειν, Τρωιάδες· καὶ γὰρ πνοὰς πρὸς οἶκον ἤδη τάσδε πομπίμους ὁρῶ.
εὖ δ’ ἐς πάτραν πλεύσαιμεν, εὖ δὲ τἀν δόμοις ἔχοντ’ ἴδοιμεν τῶνδ’ ἀφειμένοι πόνων.
ἴτε πρὸς λιμένας σκηνάς τε, φίλαι, τῶν δεσποσύνων πειρασόμεναι μόχθων· στερρὰ γὰρ ἀνάγκη.
Χθονὸς μὲν ἐς τηλουρὸν ἥκομεν πέδον, Σκύθην ἐς οἷμον, ἄβροτον εἰς ἐρημίαν.
Ἥφαιστε, σοὶ δὲ χρὴ μέλειν ἐπιστολὰς ἅς σοι πατὴρ ἐφεῖτο, τόνδε πρὸς πέτραις ὑψηλοκρήμνοις τὸν λεωργὸν ὀχμάσαι ἀδαμαντίνων δεσμῶν ἐν ἀρρήκτοις πέδαις.
τὸ σὸν γὰρ ἄνθος, παντέχνου πυρὸς σέλας, θνητοῖσι κλέψας ὤπασεν· τοιᾶσδέ τοι ἁμαρτίας σφε δεῖ θεοῖς δοῦναι δίκην, ὡς ἂν διδαχθῇ τὴν Διὸς τυραννίδα στέργειν, φιλανθρώπου δὲ παύεσθαι τρόπου.
Κράτος Βία τε, σφῷν μὲν ἐντολὴ Διὸς ἔχει τέλος δὴ κοὐδὲν ἐμποδὼν ἔτι· ἐγὼ δ’ ἄτολμός εἰμι συγγενῆ θεὸν δῆσαι βίᾳ φάραγγι πρὸς δυσχειμέρῳ.
πάντως δ’ ἀνάγκη τῶνδέ μοι τόλμαν σχεθεῖν· εὐωριάζειν γὰρ πατρὸς λόγους βαρύ.
τῆς ὀρθοβούλου Θέμιδος αἰπυμῆτα παῖ, ἄκοντά σ’ ἄκων δυσλύτοις χαλκεύμασι προσπασσαλεύσω τῷδ’ ἀπανθρώπῳ πάγῳ, ἵν’ οὔτε φωνὴν οὔτε του μορφὴν βροτῶν ὄψῃ, σταθευτὸς δ’ ἡλίου φοίβῃ φλογὶ χροιᾶς ἀμείψεις ἄνθος· ἀσμένῳ δέ σοι ἡ ποικιλείμων νὺξ ἀποκρύψει φάος, πάχνην θ’ ἑῴαν ἥλιος σκεδᾷ πάλιν· αἰεὶ δὲ τοῦ παρόντος ἀχθηδὼν κακοῦ τρύσει σ’· ὁ λωφήσων γὰρ οὐ πέφυκέ πω.
τοιαῦτ’ ἐπηύρου τοῦ φιλανθρώπου τρόπου.
θεὸς θεῶν γὰρ οὐχ ὑποπτήσσων χόλον βροτοῖσι τιμὰς ὤπασας πέρα δίκης· ἀνθ’ ὧν ἀτερπῆ τήνδε φρουρήσεις πέτραν ὀρθοστάδην, ἄυπνος, οὐ κάμπτων γόνυ· πολλοὺς δ’ ὀδυρμοὺς καὶ γόους ἀνωφελεῖς φθέγξῃ· Διὸς γὰρ δυσπαραίτητοι φρένες· ἅπας δὲ τραχὺς ὅστις ἂν νέον κρατῇ.
εἶἑν, τί μέλλεις καὶ κατοικτίζῃ μάτην; τί τὸν θεοῖς ἔχθιστον οὐ στυγεῖς θεόν, ὅστις τὸ σὸν θνητοῖσι προὔδωκεν γέρας; τὸ συγγενές τοι δεινὸν ἥ θ’ ὁμιλία.
σύμφημ’· ἀνηκουστεῖν δὲ τῶν πατρὸς λόγων οἷόν τε πῶς; οὐ τοῦτο δειμαίνεις πλέον; αἰεί γε δὴ νηλὴς σὺ καὶ θράσους πλέως.
ἄκος γὰρ οὐδὲν τόνδε θρηνεῖσθαι· σὺ δὲ τὰ μηδὲν ὠφελοῦντα μὴ πόνει μάτην.
ὦ πολλὰ μισηθεῖσα χειρωναξία.
τί νιν στυγεῖς; πόνων γὰρ ὡς ἁπλῷ λόγῳ τῶν νῦν παρόντων οὐδὲν αἰτία τέχνη.
ἔμπας τις αὐτὴν ἄλλος ὤφελεν λαχεῖν.
ἅπαντ’ ἐπαχθῆ πλὴν θεοῖσι κοιρανεῖν.
ἐλεύθερος γὰρ οὔτις ἐστὶ πλὴν Διός.
ἔγνωκα τοῖσδε, κοὐδὲν ἀντειπεῖν ἔχω.
οὔκουν ἐπείξῃ τῷδε δεσμὰ περιβαλεῖν, ὡς μή σ’ ἐλινύοντα προσδερχθῇ πατήρ; καὶ δὴ πρόχειρα ψάλια δέρκεσθαι πάρα.
βαλών νιν ἀμφὶ χερσὶν ἐγκρατεῖ σθένει ῥαιστῆρι θεῖνε, πασσάλευε πρὸς πέτραις.
περαίνεται δὴ κοὐ ματᾷ τοὔργον τόδε.
ἄρασσε μᾶλλον, σφίγγε, μηδαμῇ χάλα· δεινὸς γὰρ εὑρεῖν κἀξ ἀμηχάνων πόρον.
ἄραρεν ἥδε γ’ ὠλένη δυσεκλύτως.
καὶ τήνδε νῦν πόρπασον ἀσφαλῶς, ἵνα μάθῃ σοφιστὴς ὢν Διὸς νωθέστερος.
πλὴν τοῦδ’ ἂν οὐδεὶς ἐνδίκως μέμψαιτό μοι.
ἀδαμαντίνου νῦν σφηνὸς αὐθάδη γνάθον στέρνων διαμπὰξ πασσάλευ’ ἐρρωμένως.
αἰαῖ, Προμηθεῦ, σῶν ὕπερ στένω πόνων.
σὺ δ’ αὖ κατοκνεῖς τῶν Διός τ’ ἐχθρῶν ὕπερ στένεις; ὅπως μὴ σαυτὸν οἰκτιεῖς ποτε.
ὁρᾷς θέαμα δυσθέατον ὄμμασιν.
ὁρῶ κυροῦντα τόνδε τῶν ἐπαξίων.
ἀλλ’ ἀμφὶ πλευραῖς μασχαλιστῆρας βάλε.
δρᾶν ταῦτ’ ἀνάγκη, μηδὲν ἐγκέλευ’ ἄγαν.
ἦ μὴν κελεύσω κἀπιθωύξω γε πρός.
χώρει κάτω, σκέλη δὲ κίρκωσον βίᾳ.
καὶ δὴ πέπρακται τοὔργον οὐ μακρῷ πόνῳ.
ἐρρωμένως νῦν θεῖνε διατόρους πέδας· ὡς οὑπιτιμητής γε τῶν ἔργων βαρύς.
ὅμοια μορφῇ γλῶσσά σου γηρύεται.
σὺ μαλθακίζου, τὴν δ’ ἐμὴν αὐθαδίαν ὀργῆς τε τραχυτῆτα μὴ ’πίπλησσέ μοι.
στείχωμεν· ὡς κώλοισιν ἀμφίβληστρ’ ἔχει.
ἐνταῦθα νῦν ὕβριζε καὶ θεῶν γέρα συλῶν ἐφημέροισι προστίθει. τί σοι οἷοί τε θνητοὶ τῶνδ’ ἀπαντλῆσαι πόνων; ψευδωνύμως σε δαίμονες Προμηθέα καλοῦσιν· αὐτὸν γάρ σε δεῖ προμηθέως, ὅτῳ τρόπῳ τῆσδ’ ἐκκυλισθήσῃ τέχνης.
ΠΡΟΜΗΘΕΥΣὦ δῖος αἰθὴρ καὶ ταχύπτεροι πνοαί, ποταμῶν τε πηγαί, ποντίων τε κυμάτων ἀνήριθμον γέλασμα, παμμῆτόρ τε γῆ, καὶ τὸν πανόπτην κύκλον ἡλίου καλῶ· ἴδεσθέ μ’ οἷα πρὸς θεῶν πάσχω θεός.
δέρχθηθ’ οἵαις αἰκείαισιν διακναιόμενος τὸν μυριετῆ χρόνον ἀθλεύσω.
τοιόνδ’ ὁ νέος ταγὸς μακάρων ἐξηῦρ’ ἐπ’ ἐμοὶ δεσμὸν ἀεικῆ.
φεῦ φεῦ, τὸ παρὸν τό τ’ ἐπερχόμενον πῆμα στενάχω· πῇ ποτε μόχθων χρὴ τέρματα τῶνδ’ ἐπιτεῖλαι; καίτοι τί φημι; πάντα προυξεπίσταμαι σκεθρῶς τὰ μέλλοντ’, οὐδέ μοι ποταίνιον πῆμ’ οὐδὲν ἥξει. τὴν πεπρωμένην δὲ χρὴ αἶσαν φέρειν ὡς ῥᾷστα, γιγνώσκονθ’ ὅτι τὸ τῆς ἀνάγκης ἔστ’ ἀδήριτον σθένος.
ἀλλ’ οὔτε σιγᾶν οὔτε μὴ σιγᾶν τύχας οἷόν τέ μοι τάσδ’ ἐστί. θνητοῖς γὰρ γέρα πορὼν ἀνάγκαις ταῖσδ’ ἐνέζευγμαι τάλας· ναρθηκοπλήρωτον δὲ θηρῶμαι πυρὸς πηγὴν κλοπαίαν, ἣ διδάσκαλος τέχνης πάσης βροτοῖς πέφηνε καὶ μέγας πόρος.
τοιῶνδε ποινὰς ἀμπλακημάτων τίνω ὑπαίθριος δεσμοῖς πεπασσαλευμένος.
ἆ ἆ.ἔα ἔα.
τίς ἀχώ, τίς ὀδμὰ προσέπτα μ’ ἀφεγγής, θεόσυτος, ἢ βρότειος, ἢ κεκραμένη; τερμόνιον ἵκετ’ ἐπὶ πάγον πόνων ἐμῶν θεωρός, ἢ τί δὴ θέλων; ὁρᾶτε δεσμώτην με δύσποτμον θεόν, τὸν Διὸς ἐχθρόν, τὸν πᾶσι θεοῖς δι’ ἀπεχθείας ἐλθόνθ’ ὁπόσοι τὴν Διὸς αὐλὴν εἰσοιχνεῦσιν, διὰ τὴν λίαν φιλότητα βροτῶν.
φεῦ φεῦ, τί ποτ’ αὖ κινάθισμα κλύω πέλας οἰωνῶν; αἰθὴρ δ’ ἐλαφραῖς πτερύγων ῥιπαῖς ὑποσυρίζει.
πᾶν μοι φοβερὸν τὸ προσέρπον.
ΧΟΡΟΣμηδὲν φοβηθῇς· φιλία γὰρ ἥδε τάξις πτερύγων θοαῖς ἁμίλλαις προσέβα τόνδε πάγον, πα- τρῴας μόγις παρειποῦσα
 φρένας, κραιπνοφόροι δέ μ’ ἔπεμψαν αὖραι· κτύπου γὰρ ἀχὼχάλυβος διῇξεν ἄντρων μυχόν, ἐκ δ’ ἔπληξέ μου τὰνθεμερῶπιν αἰδῶ· σύθην δ’ ἀπέδιλος ὄχῳ πτερωτῷ.
αἰαῖ αἰαῖ, τῆς πολυτέκνου Τηθύος ἔκγονα, τοῦ περὶ πᾶσάν θ’ εἱλισσομένου χθόν’ ἀκοιμήτῳ ῥεύματι παῖδες πατρὸς Ὠκεανοῦ, δέρχθητ’, ἐσίδεσθ’ οἵῳ δεσμῷ προσπορπατὸς τῆσδε φάραγγος σκοπέλοις ἐν ἄκροιςφρουρὰν ἄζηλον ὀχήσω.
λεύσσω, Προμηθεῦ· φοβερὰ δ’ ἐμοῖσιν ὄσσοις ὁμίχλα προσῇξε πλήρης δακρύων σὸν δέμας εἰσι- δούσῃ πέτρᾳ προσαυαινόμενον ταῖσδ’ ἀδαμαντοδέτοισι λύμαις·νέοι γὰρ οἰα- κονόμοι κρατοῦσ’ Ὀλύμπου·νεοχμοῖς δὲ δὴ νόμοις Ζεὺς ἀθέτως κρατύνει, τὰ πρὶν δὲ πελώρια νῦν ἀιστοῖ.
εἰ γάρ μ’ ὑπὸ γῆν νέρθεν θ’ Αἵδου τοῦ νεκροδέγμονος εἰς ἀπέραντον Τάρταρον ἧκεν, δεσμοῖς ἀλύτοις ἀγρίως πελάσας, ὡς μήτε θεὸς μήτε τις ἄλλος τοῖσδ’ ἐγεγήθει.
νῦν δ’ αἰθέριον κίνυγμ’ ὁ τάλας ἐχθροῖς ἐπίχαρτα πέπονθα.
τίς ὧδε τλησικάρδιος  θεῶν, ὅτῳ τάδ’ ἐπιχαρῆ; τίς οὐ ξυνασχαλᾷ κακοῖς τεοῖσι, δίχα γε Διός; ὁ δ’ ἐπικότως ἀεὶ θέμενος ἄγναμπτον νόονδάμναται οὐρανίαν γένναν, οὐδὲ λήξει, πρὶν ἂν ἢ κορέσῃ κέαρ, ἢ παλάμᾳ τινὶτὰν δυσάλωτον ἕλῃ τις ἀρχάν.
ἦ μὴν ἔτ’ ἐμοῦ, καίπερ κρατεραῖς ἐν γυιοπέδαις αἰκιζομένου, χρείαν ἕξει μακάρων πρύτανις, δεῖξαι τὸ νέον βούλευμ’, ὑφ’ ὅτου σκῆπτρον τιμάς τ’ ἀποσυλᾶται.
καί μ’ οὔτι μελιγλώσσοις πειθοῦς ἐπαοιδαῖσιν θέλξει, στερεάς τ’ οὔποτ’ ἀπειλὰς πτήξας τόδ’ ἐγὼ καταμηνύσω, πρὶν ἂν ἐξ ἀγρίων δεσμῶν χαλάσῃ ποινάς τε τίνειν τῆσδ’ αἰκείας ἐθελήσῃ.
σὺ μὲν θρασύς τε καὶ πικραῖς  δύαισιν οὐδὲν ἐπιχαλᾷς, ἄγαν δ’ ἐλευθεροστομεῖς.
ἐμὰς δὲ φρένας ἠρέθισε διάτορος φόβος· δέδια δ’ ἀμφὶ σαῖς τύχαις, πᾷ ποτε τῶνδε πόνωνχρή σε τέρμα κέλσαντ’ ἐσιδεῖν· ἀκίχητα γὰρ ἤθεα καὶ κέαρ ἀπαράμυθον ἔχει Κρόνου παῖς.
οἶδ’ ὅτι τραχὺς καὶ παρ’ ἑαυτῷ τὸ δίκαιον ἔχων Ζεύς· ἀλλ’ ἔμπας [ὀίω], μαλακογνώμων ἔσται ποθ’, ὅταν ταύτῃ ῥαισθῇ· τὴν δ’ ἀτέραμνον στορέσας ὀργὴν εἰς ἀρθμὸν ἐμοὶ καὶ φιλότητα σπεύδων σπεύδοντί ποθ’ ἥξει.
πάντ’ ἐκκάλυψον καὶ γέγων’ ἡμῖν λόγον, ποίῳ λαβών σε Ζεὺς ἐπ’ αἰτιάματι οὕτως ἀτίμως καὶ πικρῶς αἰκίζεται· δίδαξον ἡμᾶς, εἴ τι μὴ βλάπτῃ λόγῳ.
ἀλγεινὰ μέν μοι καὶ λέγειν ἐστὶν τάδε, ἄλγος δὲ σιγᾶν, πανταχῇ δὲ δύσποτμα.
ἐπεὶ τάχιστ’ ἤρξαντο δαίμονες χόλου στάσις τ’ ἐν ἀλλήλοισιν ὠροθύνετο, οἱ μὲν θέλοντες ἐκβαλεῖν ἕδρας Κρόνον, ὡς Ζεὺς ἀνάσσοι δῆθεν, οἱ δὲ τοὔμπαλιν σπεύδοντες, ὡς Ζεὺς μήποτ’ ἄρξειεν θεῶν, ἐνταῦθ’ ἐγὼ τὰ λῷστα βουλεύων πιθεῖν Τιτᾶνας, Οὐρανοῦ τε καὶ Χθονὸς τέκνα, οὐκ ἠδυνήθην· αἱμύλας δὲ μηχανὰς ἀτιμάσαντες καρτεροῖς φρονήμασιν ᾤοντ’ ἀμοχθὶ πρὸς βίαν τε δεσπόσειν· ἐμοὶ δὲ μήτηρ οὐχ ἅπαξ μόνον Θέμις καὶ Γαῖα, πολλῶν ὀνομάτων μορφὴ μία, τὸ μέλλον ᾗ κρανοῖτο προυτεθεσπίκει, ὡς οὐ κατ’ ἰσχὺν οὐδὲ πρὸς τὸ καρτερὸν χρείη, δόλῳ δέ, τοὺς ὑπερσχόντας κρατεῖν.
τοιαῦτ’ ἐμοῦ λόγοισιν ἐξηγουμένου οὐκ ἠξίωσαν οὐδὲ προσβλέψαι τὸ πᾶν.
κράτιστα δή μοι τῶν παρεστώτων τότε ἐφαίνετ’ εἶναι προσλαβόντα μητέρα ἑκόνθ’ ἑκόντι Ζηνὶ συμπαραστατεῖν.
ἐμαῖς δὲ βουλαῖς Ταρτάρου μελαμβαθὴς κευθμὼν καλύπτει τὸν παλαιγενῆ Κρόνον αὐτοῖσι συμμάχοισι. τοιάδ’ ἐξ ἐμοῦ ὁ τῶν θεῶν τύραννος ὠφελημένος κακαῖσι ποιναῖς ταῖσδέ μ’ ἐξημείψατο.
ἔνεστι γάρ πως τοῦτο τῇ τυραννίδι νόσημα, τοῖς φίλοισι μὴ πεποιθέναι.
ὃ δ’ οὖν ἐρωτᾶτ’, αἰτίαν καθ’ ἥντινα αἰκίζεταί με, τοῦτο δὴ σαφηνιῶ.
ὅπως τάχιστα τὸν πατρῷον ἐς θρόνον καθέζετ’, εὐθὺς δαίμοσιν νέμει γέρα ἄλλοισιν ἄλλα, καὶ διεστοιχίζετο ἀρχήν, βροτῶν δὲ τῶν ταλαιπώρων λόγον οὐκ ἔσχεν οὐδέν’, ἀλλ’ ἀιστώσας γένος τὸ πᾶν ἔχρῃζεν ἄλλο φιτῦσαι νέον.
καὶ τοῖσιν οὐδεὶς ἀντέβαινε πλὴν ἐμοῦ.
ἐγὼ δ’ ἐτόλμησ’· ἐξελυσάμην βροτοὺς τὸ μὴ διαρραισθέντας εἰς Ἅιδου μολεῖν.
τῷ τοι τοιαῖσδε πημοναῖσι κάμπτομαι, πάσχειν μὲν ἀλγειναῖσιν, οἰκτραῖσιν δ’ ἰδεῖν· θνητοὺς δ’ ἐν οἴκτῳ προθέμενος, τούτου τυχεῖν οὐκ ἠξιώθην αὐτός, ἀλλὰ νηλεῶς ὧδ’ ἐρρύθμισμαι, Ζηνὶ δυσκλεὴς θέα.
σιδηρόφρων τοι κἀκ πέτρας εἰργασμένος ὅστις, Προμηθεῦ, σοῖσιν οὐ συνασχαλᾷ μόχθοις· ἐγὼ γὰρ οὔτ’ ἂν εἰσιδεῖν τάδε ἔχρῃζον εἰσιδοῦσά τ’ ἠλγύνθην κέαρ.
καὶ μὴν φίλοις ἐλεινὸς εἰσορᾶν ἐγώ.
μή πού τι προύβης τῶνδε καὶ περαιτέρω; θνητούς γ’ ἔπαυσα μὴ προδέρκεσθαι μόρον.
τὸ ποῖον εὑρὼν τῆσδε φάρμακον νόσου; τυφλὰς ἐν αὐτοῖς ἐλπίδας κατῴκισα.
μέγ’ ὠφέλημα τοῦτ’ ἐδωρήσω βροτοῖς.
πρὸς τοῖσδε μέντοι πῦρ ἐγώ σφιν ὤπασα.
καὶ νῦν φλογωπὸν πῦρ ἔχουσ’ ἐφήμεροι; ἀφ’ οὗ γε πολλὰς ἐκμαθήσονται τέχνας.
τοιοῖσδε δή σε Ζεὺς ἐπ’ αἰτιάμασιν— αἰκίζεταί γε κοὐδαμῇ χαλᾷ κακῶν.
οὐδ’ ἔστιν ἄθλου τέρμα σοι προκείμενον; οὐκ ἄλλο γ’ οὐδέν, πλὴν ὅταν κείνῳ δοκῇ.
δόξει δὲ πῶς; τίς ἐλπίς; οὐχ ὁρᾷς ὅτι ἥμαρτες; ὡς δ’ ἥμαρτες οὔτ’ ἐμοὶ λέγειν καθ’ ἡδονὴν σοί τ’ ἄλγος. ἀλλὰ ταῦτα μὲν μεθῶμεν, ἄθλου δ’ ἔκλυσιν ζήτει τινά.
ἐλαφρὸν ὅστις πημάτων ἔξω πόδα ἔχει παραινεῖν νουθετεῖν τε τοὺς κακῶς πράσσοντας· εὖ δὲ ταῦτα πάντ’ ἠπιστάμην.
ἑκὼν ἑκὼν ἥμαρτον, οὐκ ἀρνήσομαι· θνητοῖς ἀρήγων αὐτὸς ηὑρόμην πόνους.
οὐ μήν τι ποιναῖς γ’ ᾠόμην τοίαισί με κατισχνανεῖσθαι πρὸς πέτραις πεδαρσίοις, τυχόντ’ ἐρήμου τοῦδ’ ἀγείτονος πάγου.
καί μοι τὰ μὲν παρόντα μὴ δύρεσθ’ ἄχη, πέδοι δὲ βᾶσαι τὰς προσερπούσας τύχας ἀκούσαθ’, ὡς μάθητε διὰ τέλους τὸ πᾶν.
πίθεσθέ μοι, πίθεσθε, συμπονήσατε τῷ νῦν μογοῦντι. ταὐτά τοι πλανωμένη πρὸς ἄλλοτ’ ἄλλον πημονὴ προσιζάνει.
οὐκ ἀκούσαις ἐπεθώυξας τοῦτο, Προμηθεῦ. καὶ νῦν ἐλαφρῷ ποδὶ κραιπνόσυτον θᾶκον προλιποῦσ’ αἰθέρα θ’ ἁγνὸν πόρον οἰωνῶν, ὀκριοέσσῃ χθονὶ τῇδε πελῶ, τοὺς σοὺς δὲ πόνους χρῄζω διὰ παντὸς ἀκοῦσαι.
ΩΚΕΑΝΟΣἥκω δολιχῆς τέρμα κελεύθου διαμειψάμενος πρὸς σέ, Προμηθεῦ, τὸν πτερυγωκῆ τόνδ’ οἰωνὸν γνώμῃ στομίων ἄτερ εὐθύνων· ταῖς σαῖς δὲ τύχαις, ἴσθι, συναλγῶ.
τό τε γάρ με, δοκῶ, ξυγγενὲς οὕτως ἐπαναγκάζει, χωρίς τε γένους οὐκ ἔστιν ὅτῳ μείζονα μοῖραν νείμαιμ’ ἢ σοί.
γνώσῃ δὲ τάδ’ ὡς ἔτυμ’, οὐδὲ μάτην χαριτογλωσσεῖν ἔνι μοι· φέρε γὰρ σήμαιν’ ὅ τι χρή σοι συμπράσσειν· οὐ γάρ ποτ’ ἐρεῖς ὡς Ὠκεανοῦ φίλος ἐστὶ βεβαιότερός σοι.
ἔα· τί χρῆμα; καὶ σὺ δὴ πόνων ἐμῶν ἥκεις ἐπόπτης; πῶς ἐτόλμησας, λιπὼν ἐπώνυμόν τε ῥεῦμα καὶ πετρηρεφῆ αὐτόκτιτ’ ἄντρα, τὴν σιδηρομήτορα ἐλθεῖν ἐς αἶαν; ἦ θεωρήσων τύχας ἐμὰς ἀφῖξαι καὶ συνασχαλῶν κακοῖς; δέρκου θέαμα, τόνδε τὸν Διὸς φίλον, τὸν συγκαταστήσαντα τὴν τυραννίδα, οἵαις ὑπ’ αὐτοῦ πημοναῖσι κάμπτομαι.
ὁρῶ, Προμηθεῦ, καὶ παραινέσαι γέ σοι θέλω τὰ λῷστα, καίπερ ὄντι ποικίλῳ.
γίγνωσκε σαυτὸν καὶ μεθάρμοσαι τρόπους νέους· νέος γὰρ καὶ τύραννος ἐν θεοῖς.
εἰ δ’ ὧδε τραχεῖς καὶ τεθηγμένους λόγους ῥίψεις, τάχ’ ἄν σου καὶ μακρὰν ἀνωτέρω θακῶν κλύοι Ζεύς, ὥστε σοι τὸν νῦν ὄχλον παρόντα μόχθων παιδιὰν εἶναι δοκεῖν.
ἀλλ’, ὦ ταλαίπωρ’, ἃς ἔχεις ὀργὰς ἄφες, ζήτει δὲ τῶνδε πημάτων ἀπαλλαγάς.
ἀρχαῖ’ ἴσως σοι φαίνομαι λέγειν τάδε.
τοιαῦτα μέντοι τῆς ἄγαν ὑψηγόρου γλώσσης, Προμηθεῦ, τἀπίχειρα γίγνεται.
σὺ δ’ οὐδέπω ταπεινὸς οὐδ’ εἴκεις κακοῖς, πρὸς τοῖς παροῦσι δ’ ἄλλα προσλαβεῖν θέλεις.
οὔκουν ἔμοιγε χρώμενος διδασκάλῳ πρὸς κέντρα κῶλον ἐκτενεῖς, ὁρῶν ὅτι τραχὺς μόναρχος οὐδ’ ὑπεύθυνος κρατεῖ.
καὶ νῦν ἐγὼ μὲν εἶμι καὶ πειράσομαι ἐὰν δύνωμαι τῶνδέ σ’ ἐκλῦσαι πόνων· σὺ δ’ ἡσύχαζε μηδ’ ἄγαν λαβροστόμει.
ἢ οὐκ οἶσθ’ ἀκριβῶς ὢν περισσόφρων ὅτι γλώσσῃ ματαίᾳ ζημία προστρίβεται; ζηλῶ σ’ ὁθούνεκ’ ἐκτὸς αἰτίας κυρεῖς, † πάντων μετασχὼν καὶ τετολμηκὼς ἐμοί. † καὶ νῦν ἔασον μηδέ σοι μελησάτω.
πάντως γὰρ οὐ πείσεις νιν· οὐ γὰρ εὐπιθής.
πάπταινε δ’ αὐτὸς μή τι πημανθῇς ὁδῷ.
πολλῷ γ’ ἀμείνων τοὺς πέλας φρενοῦν ἔφυς ἢ σαυτόν· ἔργῳ κοὐ λόγῳ τεκμαίρομαι.
ὁρμώμενον δὲ μηδαμῶς ἀντισπάσῃς.
αὐχῶ γάρ, αὐχῶ, τήνδε δωρειὰν ἐμοὶ δώσειν Δί’, ὥστε τῶνδέ σ’ ἐκλῦσαι πόνων.
τὰ μέν σ’ ἐπαινῶ κοὐδαμῇ λήξω ποτέ· προθυμίας γὰρ οὐδὲν ἐλλείπεις. ἀτὰρ μηδὲν πόνει· μάτην γὰρ οὐδὲν ὠφελῶν ἐμοὶ πονήσεις, εἴ τι καὶ πονεῖν θέλεις.
ἀλλ’ ἡσύχαζε σαυτὸν ἐκποδὼν ἔχων· ἐγὼ γὰρ οὐκ εἰ δυστυχῶ, τοῦδ’ εἵνεκα θέλοιμ’ ἂν ὡς πλείστοισι πημονὰς τυχεῖν.
οὐ δῆτ’, ἐπεί με καὶ κασιγνήτου τύχαι τείρουσ’ Ἄτλαντος, ὃς πρὸς ἑσπέρους τόπους ἕστηκε κίον’ οὐρανοῦ τε καὶ χθονὸς ὤμοις ἐρείδων, ἄχθος οὐκ εὐάγκαλον.
τὸν γηγενῆ τε Κιλικίων οἰκήτορα ἄντρων ἰδὼν ᾤκτιρα, δάιον τέρας, ἑκατογκάρανον πρὸς βίαν χειρούμενον, † Τυφῶνα θοῦρον. ὃς πᾶσιν ἀντέστη θεοῖς, σμερδναῖσι γαμφηλαῖσι συρίζων φόβον, ἐξ ὀμμάτων δ’ ἤστραπτε γοργωπὸν σέλας, ὡς τὴν Διὸς τυραννίδ’ ἐκπέρσων βίᾳ· ἀλλ’ ἦλθεν αὐτῷ Ζηνὸς ἄγρυπνον βέλος, καταιβάτης κεραυνὸς ἐκπνέων φλόγα, ὃς αὐτὸν ἐξέπληξε τῶν ὑψηγόρων κομπασμάτων. φρένας γὰρ εἰς αὐτὰς τυπεὶς ἐφεψαλώθη κἀξεβροντήθη σθένος.
καὶ νῦν ἀχρεῖον καὶ παράορον δέμας κεῖται στενωποῦ πλησίον θαλασσίου ἰπούμενος ῥίζαισιν Αἰτναίαις ὕπο.
κορυφαῖς δ’ ἐν ἄκραις ἥμενος μυδροκτυπεῖ Ἥφαιστος, ἔνθεν ἐκραγήσονταί ποτε ποταμοὶ πυρὸς δάπτοντες ἀγρίαις γνάθοις τῆς καλλικάρπου Σικελίας λευροὺς γύας· τοιόνδε Τυφὼς ἐξαναζέσει χόλον θερμοῖς ἀπλάτου βέλεσι πυρπνόου ζάλης, καίπερ κεραυνῷ Ζηνὸς ἠνθρακωμένος.
σὺ δ’ οὐκ ἄπειρος, οὐδ’ ἐμοῦ διδασκάλου χρῄζεις· σεαυτὸν σῷζ’ ὅπως ἐπίστασαι· ἐγὼ δὲ τὴν παροῦσαν ἀντλήσω τύχην, ἔστ’ ἂν Διὸς φρόνημα λωφήσῃ χόλου.
οὔκουν, Προμηθεῦ, τοῦτο γιγνώσκεις, ὅτι ὀργῆς νοσούσης εἰσὶν ἰατροὶ λόγοι; ἐάν τις ἐν καιρῷ γε μαλθάσσῃ κέαρ καὶ μὴ σφριγῶντα θυμὸν ἰσχναίνῃ βίᾳ.
ἐν τῷ προθυμεῖσθαι δὲ καὶ τολμᾶν τίνα ὁρᾷς ἐνοῦσαν ζημίαν; δίδασκέ με.
μόχθον περισσὸν κουφόνουν τ’ εὐηθίαν.
ἔα με τῇδε τῇ νόσῳ νοσεῖν, ἐπεὶ κέρδιστον εὖ φρονοῦντα μὴ φρονεῖν δοκεῖν.
ἐμὸν δοκήσει τἀμπλάκημ’ εἶναι τόδε.
σαφῶς μ’ ἐς οἶκον σὸς λόγος στέλλει πάλιν.
μὴ γάρ σε θρῆνος οὑμὸς εἰς ἔχθραν βάλῃ.
ἦ τῷ νέον θακοῦντι παγκρατεῖς ἕδρας; τούτου φυλάσσου μή ποτ’ ἀχθεσθῇ κέαρ.
ἡ σή, Προμηθεῦ, συμφορὰ διδάσκαλος.
στέλλου, κομίζου, σῷζε τὸν παρόντα νοῦν.
ὁρμωμένῳ μοι τόνδ’ ἐθώυξας λόγον.
λευρὸν γὰρ οἷμον αἰθέρος ψαίρει πτεροῖς τετρασκελὴς οἰωνός· ἄσμενος δέ τἂν σταθμοῖς ἐν οἰκείοισι κάμψειεν γόνυ.
ΧΟΡΟΣστένω σε τᾶς οὐ-  λομένας τύχας, Προμηθεῦ· δακρυσίστακτον [δ’] ἀπ’ ὄσσων ῥαδινῶν λειβομένα ῥέος παρειὰν νοτίοις ἔτεγξα παγαῖς· ἀμέγαρτα γὰρ τάδε Ζεὺς ἰδίοις νόμοις κρατύνων ὑπερήφανον θεοῖς τοῖς πάρος ἐνδείκνυσιν αἰχμάν.
πρόπασα δ’ ἤδη  στονόεν λέλακε χώρα, μεγαλοσχήμονά τ’ ἀρχαι- οπρεπῆ –⏑⏑– στένουσι τὰν σὰν ξυνομαιμόνων τε τιμάν· ὁπόσοι τ’ ἔποικον ἁγνᾶς Ἀσίας ἕδος νέμονται, μεγαλοστόνοισι σοῖς πή- μασι συγκάμνουσι θνατοί.
Κολχίδος τε γᾶς ἔνοικοι  παρθένοι, μάχας ἄτρεστοι, καὶ Σκύθης ὅμιλος, οἳ γᾶς ἔσχατον τόπον ἀμφὶ Μαι- ῶτιν ἔχουσι λίμναν, Ἀραβίας τ’ ἄρειον ἄνθος,  ὑψίκρημνον οἳ πόλισμα Καυκάσου πέλας νέμονται, δάιος στρατός, ὀξυπρῴ- ροισι βρέμων ἐν αἰχμαῖς.
† μόνον δὴ πρόσθεν ἄλλον ἐν πόνοις δαμέντ’ ἀκαμαντοδέτοις Τιτᾶνα λύμαις εἰσιδόμαν, θεὸν Ἄτλανθ’, ὃς αἰὲν ὑπέροχον σθένος κραταιὸν ... οὐράνιόν τε πόλον νώτοις ὑποστενάζει. † βοᾷ δὲ πόντιος κλύδων ξυμπίτνων, στένει βυθός, κελαινὸς [δ’] Ἄιδος ὑποβρέμει μυχὸς γᾶς, παγαί θ’ ἁγνορύτων ποταμῶν στένουσιν ἄλγος οἰκτρόν.
μή τοι χλιδῇ δοκεῖτε μηδ’ αὐθαδίᾳ σιγᾶν με· συννοίᾳ δὲ δάπτομαι κέαρ, ὁρῶν ἐμαυτὸν ὧδε προυσελούμενον.
καίτοι θεοῖσι τοῖς νέοις τούτοις γέρα τίς ἄλλος ἢ ’γὼ παντελῶς διώρισεν; ἀλλ’ αὐτὰ σιγῶ. καὶ γὰρ εἰδυίαισιν ἂν ὑμῖν λέγοιμι· τἀν βροτοῖς δὲ πήματα ἀκούσαθ’, ὥς σφας νηπίους ὄντας τὸ πρὶν ἔννους ἔθηκα καὶ φρενῶν ἐπηβόλους.
λέξω δέ, μέμψιν οὔτιν’ ἀνθρώποις ἔχων, ἀλλ’ ὧν δέδωκ’ εὔνοιαν ἐξηγούμενος· οἳ πρῶτα μὲν βλέποντες ἔβλεπον μάτην, κλύοντες οὐκ ἤκουον, ἀλλ’ ὀνειράτων ἀλίγκιοι μορφαῖσι τὸν μακρὸν βίον ἔφυρον εἰκῇ πάντα, κοὔτε πλινθυφεῖς δόμους προσείλους ᾖσαν, οὐ ξυλουργίαν· κατώρυχες δ’ ἔναιον ὥστ’ ἀήσυροι μύρμηκες ἄντρων ἐν μυχοῖς ἀνηλίοις.
ἦν δ’ οὐδὲν αὐτοῖς οὔτε χείματος τέκμαρ οὔτ’ ἀνθεμώδους ἦρος οὔτε καρπίμου θέρους βέβαιον, ἀλλ’ ἄτερ γνώμης τὸ πᾶν ἔπρασσον, ἔστε δή σφιν ἀντολὰς ἐγὼ ἄστρων ἔδειξα τάς τε δυσκρίτους δύσεις.
καὶ μὴν ἀριθμόν, ἔξοχον σοφισμάτων, ἐξηῦρον αὐτοῖς, γραμμάτων τε συνθέσεις, μνήμην ἁπάντων, μουσομήτορ’ ἐργάνην.
κἄζευξα πρῶτος ἐν ζυγοῖσι κνώδαλα ζεύγλαισι δουλεύοντα σώμασίν θ’ ὅπως θνητοῖς μεγίστων διάδοχοι μοχθημάτων γένοινθ’, ὑφ’ ἅρμα τ’ ἤγαγον φιληνίους ἵππους, ἄγαλμα τῆς ὑπερπλούτου χλιδῆς.
θαλασσόπλαγκτα δ’ οὔτις ἄλλος ἀντ’ ἐμοῦ λινόπτερ’ ηὗρε ναυτίλων ὀχήματα.
τοιαῦτα μηχανήματ’ ἐξευρὼν τάλας βροτοῖσιν, αὐτὸς οὐκ ἔχω σόφισμ’ ὅτῳ τῆς νῦν παρούσης πημονῆς ἀπαλλαγῶ.
πέπονθας αἰκὲς πῆμ’ ἀποσφαλεὶς φρενῶν πλάνῃ, κακὸς δ’ ἰατρὸς ὥς τις ἐς νόσον πεσὼν ἀθυμεῖς καὶ σεαυτὸν οὐκ ἔχεις εὑρεῖν ὁποίοις φαρμάκοις ἰάσιμος.
τὰ λοιπά μου κλύουσα θαυμάσῃ πλέον, οἵας τέχνας τε καὶ πόρους ἐμησάμην.
τὸ μὲν μέγιστον, εἴ τις ἐς νόσον πέσοι, οὐκ ἦν ἀλέξημ’ οὐδέν, οὔτε βρώσιμον, οὐ χριστόν, οὐδὲ πιστόν, ἀλλὰ φαρμάκων χρείᾳ κατεσκέλλοντο, πρίν γ’ ἐγώ σφισιν ἔδειξα κράσεις ἠπίων ἀκεσμάτων, αἷς τὰς ἁπάσας ἐξαμύνονται νόσους.
τρόπους τε πολλοὺς μαντικῆς ἐστοίχισα, κἄκρινα πρῶτος ἐξ ὀνειράτων ἃ χρὴ ὕπαρ γενέσθαι, κληδόνας τε δυσκρίτους ἐγνώρισ’ αὐτοῖς ἐνοδίους τε συμβόλους.
γαμψωνύχων τε πτῆσιν οἰωνῶν σκεθρῶς διώρισ’, οἵτινές τε δεξιοὶ φύσιν εὐωνύμους τε, καὶ δίαιταν ἥντινα ἔχουσ’ ἕκαστοι, καὶ πρὸς ἀλλήλους τίνες ἔχθραι τε καὶ στέργηθρα καὶ συνεδρίαι· σπλάγχνων τε λειότητα, καὶ χροιὰν τίνα ἔχουσ’ ἂν εἴη δαίμοσιν πρὸς ἡδονὴν χολή, λοβοῦ τε ποικίλην εὐμορφίαν· κνίσῃ τε κῶλα συγκαλυπτὰ καὶ μακρὰν ὀσφῦν πυρώσας δυστέκμαρτον εἰς τέχνην ὥδωσα θνητούς, καὶ φλογωπὰ σήματα ἐξωμμάτωσα, πρόσθεν ὄντ’ ἐπάργεμα.
τοιαῦτα μὲν δὴ ταῦτ’· ἔνερθε δὲ χθονὸς κεκρυμμέν’ ἀνθρώποισιν ὠφελήματα, χαλκόν, σίδηρον, ἄργυρον χρυσόν τε, τίς φήσειεν ἂν πάροιθεν ἐξευρεῖν ἐμοῦ; οὐδείς, σάφ’ οἶδα, μὴ μάτην φλῦσαι θέλων.
βραχεῖ δὲ μύθῳ πάντα συλλήβδην μάθε, πᾶσαι τέχναι βροτοῖσιν ἐκ Προμηθέως.
μή νυν βροτοὺς μὲν ὠφέλει καιροῦ πέρα, σαυτοῦ δ’ ἀκήδει δυστυχοῦντος· ὡς ἐγὼ εὔελπίς εἰμι τῶνδέ σ’ ἐκ δεσμῶν ἔτι λυθέντα μηδὲν μεῖον ἰσχύσειν Διός.
οὐ ταῦτα ταύτῃ Μοῖρά πω τελεσφόρος κρᾶναι πέπρωται, μυρίαις δὲ πημοναῖς δύαις τε καμφθεὶς ὧδε δεσμὰ φυγγάνω· τέχνη δ’ ἀνάγκης ἀσθενεστέρα μακρῷ.
τίς οὖν ἀνάγκης ἐστὶν οἰακοστρόφος; Μοῖραι τρίμορφοι μνήμονές τ’ Ἐρινύες.
τούτων ἄρα Ζεύς ἐστιν ἀσθενέστερος; οὔκουν ἂν ἐκφύγοι γε τὴν πεπρωμένην.
τί γὰρ πέπρωται Ζηνὶ πλὴν ἀεὶ κρατεῖν; τοῦτ’ οὐκέτ’ ἂν πύθοιο, μηδὲ λιπάρει.
ἦ πού τι σεμνόν ἐστιν ὃ ξυναμπέχεις.
ἄλλου λόγου μέμνησθε, τόνδε δ’ οὐδαμῶς καιρὸς γεγωνεῖν, ἀλλὰ συγκαλυπτέος ὅσον μάλιστα· τόνδε γὰρ σῴζων ἐγὼ δεσμοὺς ἀεικεῖς καὶ δύας ἐκφυγγάνω.
ΧΟΡΟΣμηδάμ’ ὁ πάντα νέμων  θεῖτ’ ἐμᾷ γνώμᾳ κράτος ἀντίπαλον Ζεύς, μηδ’ ἐλινύσαιμι θεοὺς ὁσίαις θοίναις ποτινισσομένα βουφόνοις παρ’ Ὠκεανοῦ πατρὸς ἄσβεστον πόρον, μηδ’ ἀλίτοιμι λόγοις· ἀλλά μοι τόδ’ ἐμμένοι καὶ μήποτ’ ἐκτακείη· ἡδύ τι θαρσαλέαις  τὸν μακρὸν τείνειν βίον ἐλπίσι, φαναῖς θυμὸν ἀλδαίνουσαν ἐν εὐφροσύναις, φρίσσω δέ σε δερκομένα μυρίοις μόχθοις διακναιόμενον ––⏑–.
Ζῆνα γὰρ οὐ τρομέων ἰδίᾳ γνώμᾳ σέβῃ θνατοὺς ἄγαν, Προμηθεῦ.
φέρε, πῶς χάρις ἁ χάρις, ὦ  φίλος; εἰπέ, ποῦ τις ἀλκά; τίς ἐφαμερίων ἄρηξις; οὐδ’ ἐδέρχθης ὀλιγοδρανίαν ἄκικυν, ἰσόνειρον, ᾇ τὸ φωτῶν ἀλαὸν γένος ἐμπεποδισμένον; οὔποτε –– τὰν Διὸς ἁρμονίαν θνατῶν παρεξίασι βουλαί.
ἔμαθον τάδε σὰς προσιδοῦσ’  ὀλοὰς τύχας, Προμηθεῦ.
τὸ διαμφίδιον δέ μοι μέλος προσέπτα τόδ’ ἐκεῖνό θ’ ὅ τ’ ἀμφὶ λουτρὰ καὶ λέχος σὸν ὑμεναίουν ἰότατι γάμων, ὅτε τὰν ὁμοπάτριον ἕδνοις ἄγαγες Ἡσιόναν πιθὼν δάμαρτα κοινόλεκτρον.
ΙΩτίς γῆ; τί γένος; τίνα φῶ λεύσσειν τόνδε χαλινοῖς ἐν πετρίνοισινχειμαζόμενον; τίνος ἀμπλακίας ποινὰς ὀλέκῃ; σήμηνον ὅποι γῆς ἡ μογερὰ πεπλάνημαι.
ἆ ἆ, ἓ ἕ·χρίει τίς αὖ με τὰν τάλαιναν οἶστρος; εἴδωλον Ἄργου γηγενοῦς· † ἄλευ’, ἆ δᾶ· φοβοῦμαι, τὸν μυριωπὸν εἰσορῶσα βούταν.
ὁ δὲ πορεύεται δόλιον ὄμμ’ ἔχων, ὃν οὐδὲ κατθανόντα γαῖα κεύθει.
ἀλλ’ ἐμὲ τὰν τάλαιναν ἐξ ἐνέρων περῶν κυναγεῖ, πλανᾷ τε νῆστιν ἀνὰ τὰν παραλίαν ψάμμον.
ὑπὸ δὲ κηρόπλαστος ὀτοβεῖ δόναξ  ἀχέτας ὑπνοδόταν νόμον· ἰὼ ἰὼ πόποι, ποῖ μ’ ἄγουσι τηλέπλαγκτοι πλάναι; τί ποτέ μ’, ὦ Κρόνιε παῖ, τί ποτε ταῖσδ’ ἐνέζευξας εὑρὼν ἁμαρτοῦσαν ἐν πημοναῖσιν, ἓ ἕ· οἰστρηλάτῳ δὲ δείματι δειλαίαν παράκοπον ὧδε τείρεις; πυρί <με> φλέξον, ἢ χθονὶ κάλυψον, ἢ ποντίοις δάκεσι δὸς βοράν, μηδέ μοι φθονήσῃςεὐγμάτων, ἄναξ.
ἄδην με πολύπλανοι πλάναι γεγυμνάκασιν, οὐδ’ ἔχω μαθεῖν ὅπῃ πημονὰς ἀλύξω.
κλύεις φθέγμα τᾶς βούκερω παρθένου; πῶς δ’ οὐ κλύω τῆς οἰστροδινήτου κόρης τῆς Ἰναχείας, ἣ Διὸς θάλπει κέαρ ἔρωτι, καὶ νῦν τοὺς ὑπερμήκεις δρόμους Ἥρᾳ στυγητὸς πρὸς βίαν γυμνάζεται; πόθεν ἐμοῦ σὺ πατρὸς ὄνομ’ ἀπύεις;  εἰπέ μοι τᾷ μογερᾷ τίς ὤν, τίς ἄρα μ’, ὦ τάλας, [τὰν] ταλαίπωρον ὧδ’ ἔτυμα προςθροεῖς, θεόσυτόν τε νόσον ὠνόμασας, ἃ μαραίνει με χρίουσα κέντροισι φοιταλέοισιν; ἓ ἕ· σκιρτημάτων δὲ νήστισιν αἰκείαις λαβρόσυτος ἦλθον, <Ἥρας> ἐπικότοισι μήδεσι δαμεῖσα. δυς- δαιμόνων δὲ τίνες οἵ, ἓ ἕ, οἷ’ ἐγὼ μογοῦσιν; ἀλλά μοι τορῶς τέκμηρον ὅ τι μ’ ἐπαμμένει παθεῖν· τί μῆχαρ, ἢ τί φάρμακον νόσου; δεῖξον, εἴπερ οἶσθα· θρόει, φράζε τᾷ δυσπλάνῳ παρθένῳ.
λέξω τορῶς σοι πᾶν ὅπερ χρῄζεις μαθεῖν, οὐκ ἐμπλέκων αἰνίγματ’, ἀλλ’ ἁπλῷ λόγῳ, ὥσπερ δίκαιον πρὸς φίλους οἴγειν στόμα.
πυρὸς βροτοῖς δοτῆρ’ ὁρᾷς Προμηθέα.
ὦ κοινὸν ὠφέλημα θνητοῖσιν φανείς, τλῆμον Προμηθεῦ, τοῦ δίκην πάσχεις τάδε; ἁρμοῖ πέπαυμαι τοὺς ἐμοὺς θρηνῶν πόνους.
οὔκουν πόροις ἂν τήνδε δωρειὰν ἐμοί; λέγ’ ἥντιν’ αἰτεῖ· πᾶν γὰρ ἂν πύθοιό μου.
σήμηνον ὅστις ἐν φάραγγί σ’ ὤχμασεν.
βούλευμα μὲν τὸ Δῖον, Ἡφαίστου δὲ χείρ.
ποινὰς δὲ ποίων ἀμπλακημάτων τίνεις; τοσοῦτον ἀρκῶ σοι σαφηνίσας μόνον.
καὶ πρός γε τούτοις τέρμα τῆς ἐμῆς πλάνης δεῖξον, τίς ἔσται τῇ ταλαιπώρῳ χρόνος.
τὸ μὴ μαθεῖν σοι κρεῖσσον ἢ μαθεῖν τάδε.
μήτοι με κρύψῃς τοῦθ’ ὅπερ μέλλω παθεῖν.
ἀλλ’ οὐ μεγαίρω τοῦδέ σοι δωρήματος.
τί δῆτα μέλλεις μὴ οὐ γεγωνίσκειν τὸ πᾶν; φθόνος μὲν οὐδείς, σὰς δ’ ὀκνῶ θράξαι φρένας.
μή μου προκήδου μᾶσσον ὧν ἐμοὶ γλυκύ.
ἐπεὶ προθυμῇ, χρὴ λέγειν· ἄκουε δή.
μήπω γε· μοῖραν δ’ ἡδονῆς κἀμοὶ πόρε.
τὴν τῆσδε πρῶτον ἱστορήσωμεν νόσον, αὐτῆς λεγούσης τὰς πολυφθόρους τύχας· τὰ λοιπὰ δ’ ἄθλων σοῦ διδαχθήτω πάρα.
σὸν ἔργον, Ἰοῖ, ταῖσδ’ ὑπουργῆσαι χάριν, ἄλλως τε πάντως καὶ κασιγνήταις πατρός.
ὡς τἀποκλαῦσαι κἀποδύρασθαι τύχας ἐνταῦθ’, ὅπου μέλλοι τις οἴσεσθαι δάκρυ πρὸς τῶν κλυόντων, ἀξίαν τριβὴν ἔχει.
οὐκ οἶδ’ ὅπως ὑμῖν ἀπιστῆσαί με χρή, σαφεῖ δὲ μύθῳ πᾶν ὅπερ προσχρῄζετε πεύσεσθε· καίτοι καὶ λέγουσ’ αἰσχύνομαι θεόσσυτον χειμῶνα καὶ διαφθορὰν μορφῆς, ὅθεν μοι σχετλίᾳ προσέπτατο.
αἰεὶ γὰρ ὄψεις ἔννυχοι πωλεύμεναι ἐς παρθενῶνας τοὺς ἐμοὺς παρηγόρουν λείοισι μύθοις ‘Ὦ μέγ’ εὔδαιμον κόρη, τί παρθενεύῃ δαρόν, ἐξόν σοι γάμου τυχεῖν μεγίστου; Ζεὺς γὰρ ἱμέρου βέλει πρὸς σοῦ τέθαλπται καὶ συναίρεσθαι Κύπριν θέλει· σὺ δ’, ὦ παῖ, μὴ ’πολακτίσῃς λέχος τὸ Ζηνός, ἀλλ’ ἔξελθε πρὸς Λέρνης βαθὺν λειμῶνα, ποίμνας βουστάσεις τε πρὸς πατρός, ὡς ἂν τὸ Δῖον ὄμμα λωφήσῃ πόθου.’ τοιοῖσδε πάσας εὐφρόνας ὀνείρασι ξυνειχόμην δύστηνος, ἔστε δὴ πατρὶ ἔτλην γεγωνεῖν νυκτίφοιτ’ ὀνείρατα.
ὁ δ’ ἔς τε Πυθὼ κἀπὶ Δωδώνης πυκνοὺς θεοπρόπους ἴαλλεν, ὡς μάθοι τί χρὴ δρῶντ’ ἢ λέγοντα δαίμοσιν πράσσειν φίλα.
ἧκον δ’ ἀναγγέλλοντες αἰολοστόμους χρησμοὺς ἀσήμους δυσκρίτως τ’ εἰρημένους.
τέλος δ’ ἐναργὴς βάξις ἦλθεν Ἰνάχῳ σαφῶς ἐπισκήπτουσα καὶ μυθουμένη ἔξω δόμων τε καὶ πάτρας ὠθεῖν ἐμέ, ἄφετον ἀλᾶσθαι γῆς ἐπ’ ἐσχάτοις ὅροις, εἰ μὴ θέλοι πυρωπὸν ἐκ Διὸς μολεῖν κεραυνόν, ὃς πᾶν ἐξαϊστώσοι γένος.
τοιοῖσδε πεισθεὶς Λοξίου μαντεύμασιν ἐξήλασέν με κἀπέκλῃσε δωμάτων ἄκουσαν ἄκων· ἀλλ’ ἐπηνάγκαζέ νιν Διὸς χαλινὸς πρὸς βίαν πράσσειν τάδε.
εὐθὺς δὲ μορφὴ καὶ φρένες διάστροφοι ἦσαν, κεραστὶς δ’, ὡς ὁρᾶτ’, ὀξυστόμῳ μύωπι χρισθεῖσ’ ἐμμανεῖ σκιρτήματι ᾖσσον πρὸς εὔποτόν τε Κερχνείας ῥέος Λέρνης τε κρήνην· βουκόλος δὲ γηγενὴς ἄκρατος ὀργὴν Ἄργος ὡμάρτει, πυκνοῖς ὄσσοις δεδορκὼς τοὺς ἐμοὺς κατὰ στίβους.
ἀπροσδόκητος δ’ αὐτὸν † αἰφνίδιος μόρος τοῦ ζῆν ἀπεστέρησεν. οἰστροπλὴξ δ’ ἐγὼ μάστιγι θείᾳ γῆν πρὸ γῆς ἐλαύνομαι.
κλύεις τὰ πραχθέντ’· εἰ δ’ ἔχεις εἰπεῖν ὅ τι λοιπὸν πόνων, σήμαινε μηδέ μ’ οἰκτίσας σύνθαλπε μύθοις ψευδέσιν· νόσημα γὰρ αἴσχιστον εἶναί φημι συνθέτους λόγους.
ἔα ἔα, ἄπεχε, φεῦ· οὔποτ’ οὔποτ’ ηὔχουν <ὧδε> ξένους μολεῖσθαι λόγους ἐς ἀκοὰν ἐμάν, οὐδ’ ὧδε δυσθέατα καὶ δύσοιστα πήματα λύμα[τα δείμα]τ’ ἀμ- φήκει κέντρῳ ψύχειν ψυχὰν ἐμάν.
ἰὼ ἰὼ μοῖρα μοῖρα, πέφρικ’ εἰσιδοῦσα πρᾶξιν Ἰοῦς.
πρῴ γε στενάζεις καὶ φόβου πλέα τις εἶ· ἐπίσχες ἔστ’ ἂν καὶ τὰ λοιπὰ προσμάθῃς.
λέγ’, ἐκδίδασκε· τοῖς νοσοῦσί τοι γλυκὺ τὸ λοιπὸν ἄλγος προυξεπίστασθαι τορῶς.
τὴν πρίν γε χρείαν ἠνύσασθ’ ἐμοῦ πάρα κούφως· μαθεῖν γὰρ τῆσδε πρῶτ’ ἐχρῄζετε τὸν ἀμφ’ ἑαυτῆς ἆθλον ἐξηγουμένης· τὰ λοιπὰ νῦν ἀκούσαθ’, οἷα χρὴ πάθη τλῆναι πρὸς Ἥρας τήνδε τὴν νεάνιδα.
σύ τ’, Ἰνάχειον σπέρμα, τοὺς ἐμοὺς λόγους θυμῷ βάλ’, ὡς ἂν τέρματ’ ἐκμάθῃς ὁδοῦ.
πρῶτον μὲν ἐνθένδ’ ἡλίου πρὸς ἀντολὰς στρέψασα σαυτὴν στεῖχ’ ἀνηρότους γύας· Σκύθας δ’ ἀφίξῃ νομάδας, οἳ πλεκτὰς στέγας πεδάρσιοι ναίουσ’ ἐπ’ εὐκύκλοις ὄχοις, ἑκηβόλοις τόξοισιν ἐξηρτυμένοι· οἷς μὴ πελάζειν, ἀλλ’ ἁλιστόνοις πόδας χρίμπτουσα ῥαχίαισιν ἐκπερᾶν χθόνα.
λαιᾶς δὲ χειρὸς οἱ σιδηροτέκτονες οἰκοῦσι Χάλυβες, οὓς φυλάξασθαί σε χρή, ἀνήμεροι γὰρ οὐδὲ πρόσπλατοι ξένοις.
ἥξεις δ’ ὑβριστὴν ποταμὸν οὐ ψευδώνυμον, ὃν μὴ περάσῃς, οὐ γὰρ εὔβατος περᾶν, πρὶν ἂν πρὸς αὐτὸν Καύκασον μόλῃς, ὀρῶν ὕψιστον, ἔνθα ποταμὸς ἐκφυσᾷ μένος κροτάφων ἀπ’ αὐτῶν. ἀστρογείτονας δὲ χρὴ κορυφὰς ὑπερβάλλουσαν ἐς μεσημβρινὴν βῆναι κέλευθον, ἔνθ’ Ἀμαζόνων στρατὸν ἥξεις στυγάνορ’, αἳ Θεμίσκυράν ποτε κατοικιοῦσιν ἀμφὶ Θερμώδονθ’, ἵνα τραχεῖα πόντου Σαλμυδησσία γνάθος, ἐχθρόξενος ναύτῃσι, μητρυιὰ νεῶν· αὗταί σ’ ὁδηγήσουσι καὶ μάλ’ ἀσμένως.
ἰσθμὸν δ’ ἐπ’ αὐταῖς στενοπόροις λίμνης πύλαις Κιμμερικὸν ἥξεις, ὃν θρασυσπλάγχνως σε χρὴ λιποῦσαν αὐλῶν’ ἐκπερᾶν Μαιωτικόν· ἔσται δὲ θνητοῖς εἰσαεὶ λόγος μέγας τῆς σῆς πορείας, Βόσπορος δ’ ἐπώνυμος κεκλήσεται. λιποῦσα δ’ Εὐρώπης πέδον ἤπειρον ἥξεις Ἀσιάδα. ἆρ’ ὑμῖν δοκεῖ ὁ τῶν θεῶν τύραννος ἐς τὰ πάνθ’ ὁμῶς βίαιος εἶναι; τῇδε γὰρ θνητῇ θεὸς χρῄζων μιγῆναι τάσδ’ ἐπέρριψεν πλάνας.
πικροῦ δ’ ἔκυρσας, ὦ κόρη, τῶν σῶν γάμων μνηστῆρος. οὓς γὰρ νῦν ἀκήκοας λόγους, εἶναι δόκει σοὶ μηδέπω ’ν προοιμίοις.
ἰώ μοί μοι· ἓ ἕ.
σὺ δ’ αὖ κέκραγας κἀναμυχθίζῃ· τί που δράσεις, ὅταν τὰ λοιπὰ πυνθάνῃ κακά; ἦ γάρ τι λοιπὸν τῇδε πημάτων ἐρεῖς; δυσχείμερόν γε πέλαγος ἀτηρᾶς δύης.
τί δῆτ’ ἐμοὶ ζῆν κέρδος, ἀλλ’ οὐκ ἐν τάχει ἔρριψ’ ἐμαυτὴν τῆσδ’ ἀπὸ στύφλου πέτρας, ὅπως πέδοι σκήψασα τῶν πάντων πόνων ἀπηλλάγην; κρεῖσσον γὰρ εἰσάπαξ θανεῖν ἢ τὰς ἁπάσας ἡμέρας πάσχειν κακῶς.
ἦ δυσπετῶν ἂν τοὺς ἐμοὺς ἄθλους φέροις, ὅτῳ θανεῖν μέν ἐστιν οὐ πεπρωμένον· αὕτη γὰρ ἦν ἂν πημάτων ἀπαλλαγή· νῦν δ’ οὐδέν ἐστι τέρμα μοι προκείμενον μόχθων, πρὶν ἂν Ζεὺς ἐκπέσῃ τυραννίδος.
ἦ γάρ ποτ’ ἔστιν ἐκπεσεῖν ἀρχῆς Δία; ἥδοι’ ἄν, οἶμαι, τήνδ’ ἰδοῦσα συμφοράν.
πῶς δ’ οὐκ ἄν, ἥτις ἐκ Διὸς πάσχω κακῶς; ὡς τοίνυν ὄντων τῶνδε γαθεῖν σοι πάρα.
πρὸς τοῦ τύραννα σκῆπτρα συληθήσεται; πρὸς αὐτὸς αὐτοῦ κενοφρόνων βουλευμάτων.
ποίῳ τρόπῳ; σήμηνον, εἰ μή τις βλάβη.
γαμεῖ γάμον τοιοῦτον ᾧ ποτ’ ἀσχαλεῖ.
θέορτον, ἢ βρότειον; εἰ ῥητόν, φράσον.
τί δ’ ὅντιν’; οὐ γὰρ ῥητὸν αὐδᾶσθαι τόδε.
ἦ πρὸς δάμαρτος ἐξανίσταται θρόνων; ἣ τέξεταί γε παῖδα φέρτερον πατρός.
οὐδ’ ἔστιν αὐτῷ τῆσδ’ ἀποστροφὴ τύχης; οὐ δῆτα, πλὴν ἔγωγ’ ἂν ἐκ δεσμῶν λυθείς.
τίς οὖν ὁ λύσων ἐστὶν ἄκοντος Διός; τῶν σῶν τιν’ αὐτὸν ἐγγόνων εἶναι χρεών.
πῶς εἶπας; ἦ ’μὸς παῖς σ’ ἀπαλλάξει κακῶν; τρίτος γε γένναν πρὸς δέκ’ ἄλλαισιν γοναῖς.
ἥδ’ οὐκέτ’ εὐξύμβλητος ἡ χρησμῳδία.
καὶ μηδὲ σαυτῆς ἐκμαθεῖν ζήτει πόνους.
μή μοι προτείνων κέρδος εἶτ’ ἀποστέρει.
δυοῖν λόγοιν σε θατέρῳ δωρήσομαι.
ποίοιν; πρόδειξον, αἵρεσίν τ’ ἐμοὶ δίδου.
δίδωμ’· ἑλοῦ γάρ, ἢ πόνων τὰ λοιπά σοι φράσω σαφηνῶς, ἢ τὸν ἐκλύσοντ’ ἐμέ.
τούτων σὺ τὴν μὲν τῇδε, τὴν δ’ ἐμοὶ χάριν θέσθαι θέλησον, μηδ’ ἀτιμάσῃς λόγου· καὶ τῇδε μὲν γέγωνε τὴν λοιπὴν πλάνην, ἐμοὶ δὲ τὸν λύσοντα· τοῦτο γὰρ ποθῶ.
ἐπεὶ προθυμεῖσθ’, οὐκ ἐναντιώσομαι τὸ μὴ οὐ γεγωνεῖν πᾶν ὅσον προσχρῄζετε.
σοὶ πρῶτον, Ἰοῖ, πολύδονον πλάνην φράσω, ἣν ἐγγράφου σὺ μνήμοσιν δέλτοις φρενῶν.
ὅταν περάσῃς ῥεῖθρον ἠπείροιν ὅρον, πρὸς ἀντολὰς φλογῶπας ἡλιοστιβεῖς.     .     .     .     .     .     .
πόντου περῶσα φλοῖσβον, ἔστ’ ἂν ἐξίκῃ πρὸς Γοργόνεια πεδία Κισθήνης, ἵνα αἱ Φορκίδες ναίουσι, δηναιαὶ κόραι τρεῖς κυκνόμορφοι, κοινὸν ὄμμ’ ἐκτημέναι, μονόδοντες, ἃς οὔθ’ ἥλιος προσδέρκεται ἀκτῖσιν οὔθ’ ἡ νύκτερος μήνη ποτέ.
πέλας δ’ ἀδελφαὶ τῶνδε τρεῖς κατάπτεροι, δρακοντόμαλλοι Γοργόνες βροτοστυγεῖς, ἃς θνητὸς οὐδεὶς εἰσιδὼν ἕξει πνοάς· τοιοῦτο μέν σοι τοῦτο φρούριον λέγω.
ἄλλην δ’ ἄκουσον δυσχερῆ θεωρίαν· ὀξυστόμους γὰρ Ζηνὸς ἀκραγεῖς κύνας γρῦπας φύλαξαι, τόν τε μουνῶπα στρατὸν Ἀριμασπὸν ἱπποβάμον’, οἳ χρυσόρρυτον οἰκοῦσιν ἀμφὶ νᾶμα Πλούτωνος πόρου· τούτοις σὺ μὴ πέλαζε. τηλουρὸν δὲ γῆν ἥξεις, κελαινὸν φῦλον, οἳ πρὸς ἡλίου ναίουσι πηγαῖς, ἔνθα ποταμὸς Αἰθίοψ.
τούτου παρ’ ὄχθας ἕρφ’, ἕως ἂν ἐξίκῃ καταβασμόν, ἔνθα Βυβλίνων ὀρῶν ἄπο ἵησι σεπτὸν Νεῖλος εὔποτον ῥέος.
οὗτός σ’ ὁδώσει τὴν τρίγωνον ἐς χθόνα Νειλῶτιν, οὗ δὴ τὴν μακρὰν ἀποικίαν, Ἰοῖ, πέπρωται σοί τε καὶ τέκνοις κτίσαι.
τῶνδ’ εἴ τί σοι ψελλόν τε καὶ δυσεύρετον, ἐπανδίπλαζε καὶ σαφῶς ἐκμάνθανε· σχολὴ δὲ πλείων ἢ θέλω πάρεστί μοι.
εἰ μέν τι τῇδε λοιπὸν ἢ παρειμένον ἔχεις γεγωνεῖν τῆς πολυφθόρου πλάνης, λέγ’· εἰ δὲ πάντ’ εἴρηκας, ἡμῖν αὖ χάριν δὸς ἣν πρὶν ᾐτούμεσθα· μέμνησαι δέ που.
τὸ πᾶν πορείας ἥδε τέρμ’ ἀκήκοεν.
ὅπως δ’ ἂν εἰδῇ μὴ μάτην κλύουσά μου, ἃ πρὶν μολεῖν δεῦρ’ ἐκμεμόχθηκεν φράσω, τεκμήριον τοῦτ’ αὐτὸ δοὺς μύθων ἐμῶν.
ὄχλον μὲν οὖν τὸν πλεῖστον ἐκλείψω λόγων, πρὸς αὐτὸ δ’ εἶμι τέρμα σῶν πλανημάτων.
ἐπεὶ γὰρ ἦλθες πρὸς Μολοσσὰ γάπεδα, τὴν αἰπύνωτόν τ’ ἀμφὶ Δωδώνην, ἵνα μαντεῖα θᾶκός τ’ ἐστὶ Θεσπρωτοῦ Διός, τέρας τ’ ἄπιστον, αἱ προσήγοροι δρύες, ὑφ’ ὧν σὺ λαμπρῶς κοὐδὲν αἰνικτηρίως προσηγορεύθης ἡ Διὸς κλεινὴ δάμαρ μέλλουσ’ ἔσεσθαι· τῶνδε προσσαίνει σέ τι; ἐντεῦθεν οἰστρήσασα τὴν παρακτίαν κέλευθον ᾖξας πρὸς μέγαν κόλπον Ῥέας, ἀφ’ οὗ παλιμπλάγκτοισι χειμάζῃ δρόμοις· χρόνον δὲ τὸν μέλλοντα πόντιος μυχός, σαφῶς ἐπίστασ’, Ἰόνιος κεκλήσεται, τῆς σῆς πορείας μνῆμα τοῖς πᾶσιν βροτοῖς.
σημεῖά σοι τάδ’ ἐστὶ τῆς ἐμῆς φρενός, ὡς δέρκεται πλέον τι τοῦ πεφασμένου.
τὰ λοιπὰ δ’ ὑμῖν τῇδέ τ’ ἐς κοινὸν φράσω, ἐς ταὐτὸν ἐλθὼν τῶν πάλαι λόγων ἴχνος.
ἔστιν πόλις Κάνωβος ἐσχάτη χθονός, Νείλου πρὸς αὐτῷ στόματι καὶ προσχώματι· ἐνταῦθα δή σε Ζεὺς τίθησιν ἔμφρονα ἐπαφῶν ἀταρβεῖ χειρὶ καὶ θιγὼν μόνον.
ἐπώνυμον δὲ τῶν Διὸς γεννημάτων τέξεις κελαινὸν Ἔπαφον, ὃς καρπώσεται ὅσην πλατύρρους Νεῖλος ἀρδεύει χθόνα· πέμπτη δ’ ἀπ’ αὐτοῦ γέννα πεντηκοντάπαις πάλιν πρὸς Ἄργος οὐχ ἑκοῦσ’ ἐλεύσεται θηλύσπορος, φεύγουσα συγγενῆ γάμον ἀνεψιῶν· οἱ δ’ ἐπτοημένοι φρένας, κίρκοι πελειῶν οὐ μακρὰν λελειμμένοι, ἥξουσι θηρεύοντες οὐ θηρασίμους γάμους, φθόνον δὲ σωμάτων ἕξει θεός· Πελασγία δὲ δέξεται θηλυκτόνῳ Ἄρει δαμέντων νυκτιφρουρήτῳ θράσει· γυνὴ γὰρ ἄνδρ’ ἕκαστον αἰῶνος στερεῖ, δίθηκτον ἐν σφαγαῖσι βάψασα ξίφος· τοιάδ’ ἐπ’ ἐχθροὺς ἐμοὺς ἔλθοι Κύπρις.
μίαν δὲ παίδων ἵμερος θέλξει τὸ μὴ κτεῖναι σύνευνον, ἀλλ’ ἀπαμβλυνθήσεται γνώμην· δυοῖν δὲ θάτερον βουλήσεται, κλύειν ἄναλκις μᾶλλον ἢ μιαιφόνος· αὕτη κατ’ Ἄργος βασιλικὸν τέξει γένος.
μακροῦ λόγου δεῖ ταῦτ’ ἐπεξελθεῖν τορῶς.
σπορᾶς γε μὴν ἐκ τῆσδε φύσεται θρασὺς τόξοισι κλεινός, ὃς πόνων ἐκ τῶνδ’ ἐμὲ λύσει. τοιόνδε χρησμὸν ἡ παλαιγενὴς μήτηρ ἐμοὶ διῆλθε Τιτανὶς Θέμις· ὅπως δὲ χὤπη, ταῦτα δεῖ μακροῦ λόγου εἰπεῖν, σύ τ’ οὐδὲν ἐκμαθοῦσα κερδανεῖς.
ἐλελεῦ, ἐλελεῦ, ὑπό μ’ αὖ σφάκελος καὶ φρενοπληγεῖς μανίαι θάλπουσ’, οἴστρου δ’ ἄρδις χρίει μ’ ἄπυρος· κραδία δὲ φόβῳ φρένα λακτίζει, τροχοδινεῖται δ’ ὄμμαθ’ ἑλίγδην, ἔξω δὲ δρόμου φέρομαι λύσσης πνεύματι μάργῳ, γλώσσης ἀκρατής· θολεροὶ δὲ λόγοι παίουσ’ εἰκῇ στυγνῆς πρὸς κύμασιν ἄτης.
ἦ σοφὸς ἦ σοφὸς ἦν  ὃς πρῶτος ἐν γνώμᾳ τόδ’ ἐβάστασε καὶ γλώς- σᾳ διεμυθολόγησεν, ὡς τὸ κηδεῦσαι καθ’ ἑαυτὸν ἀριστεύει μακρῷ, καὶ μήτε τῶν πλούτῳ διαθρυπτομένων μήτε τῶν γέννᾳ μεγαλυνομένων ὄντα χερνήταν ἐραστεῦσαι γάμων.
μήποτε μήποτέ μ’, ὦ  Μοῖραι <μακραίωνες>, λεχέων Διὸς εὐνά- τειραν ἴδοισθε πέλουσαν· μηδὲ πλαθείην γαμέτᾳ τινὶ τῶν ἐξ οὐρανοῦ.
ταρβῶ γὰρ ἀστεργάνορα παρθενίαν εἰσορῶσ’ Ἰοῦς ἀμαλαπτομέναν δυσπλάνοις Ἥρας ἀλατείαις πόνων.
ἐμοὶ δ’ ὅτε μὲν ὁμαλὸς ὁ γάμος,  ἄφοβος· ὃν δὲ δέδια, μὴ κρεισσόνων [θεῶν] ἔρως ἄφυκτονὄμμα προσδράκοι με.
ἀπόλεμος ὅδε γ’ ὁ πόλεμος, ἄπορα πόριμος· οὐδ’ ἔχω τίς ἂν γενοίμαν· τὰν Διὸς γὰρ οὐχ ὁρῶμῆτιν ὅπα φύγοιμ’ ἄν.
ἦ μὴν ἔτι Ζεύς, καίπερ αὐθάδη φρονῶν, ἔσται ταπεινός, οἷον ἐξαρτύεται γάμον γαμεῖν, ὃς αὐτὸν ἐκ τυραννίδος θρόνων τ’ ἄιστον ἐκβαλεῖ· πατρὸς δ’ ἀρὰ Κρόνου τότ’ ἤδη παντελῶς κρανθήσεται, ἣν ἐκπίτνων ἠρᾶτο δηναιῶν θρόνων.
τοιῶνδε μόχθων ἐκτροπὴν οὐδεὶς θεῶν δύναιτ’ ἂν αὐτῷ πλὴν ἐμοῦ δεῖξαι σαφῶς.
ἐγὼ τάδ’ οἶδα χᾦ τρόπῳ. πρὸς ταῦτα νῦν θαρσῶν καθήσθω τοῖς πεδαρσίοις κτύποις πιστός, τινάσσων τ’ ἐν χεροῖν πύρπνουν βέλος.
οὐδὲν γὰρ αὐτῷ ταῦτ’ ἐπαρκέσει τὸ μὴ οὐ πεσεῖν ἀτίμως πτώματ’ οὐκ ἀνασχετά· τοῖον παλαιστὴν νῦν παρασκευάζεται ἐπ’ αὐτὸς αὑτῷ, δυσμαχώτατον τέρας· ὃς δὴ κεραυνοῦ κρείσσον’ εὑρήσει φλόγα, βροντῆς θ’ ὑπερβάλλοντα καρτερὸν κτύπον, θαλασσίαν τε γῆς τινάκτειραν νόσον, τρίαιναν αἰχμὴν τὴν Ποσειδῶνος, σκεδᾷ.
πταίσας δὲ τῷδε πρὸς κακῷ μαθήσεται ὅσον τό τ’ ἄρχειν καὶ τὸ δουλεύειν δίχα.
σύ θην ἃ χρῄζεις, ταῦτ’ ἐπιγλωσσᾷ Διός.
ἅπερ τελεῖται, πρὸς δ’ ἃ βούλομαι λέγω.
καὶ προσδοκᾶν χρὴ δεσπόσειν Ζηνός τινα; καὶ τῶνδέ γ’ ἕξει δυσλοφωτέρους πόνους.
πῶς οὐχὶ ταρβεῖς τοιάδ’ ἐκρίπτων ἔπη; τί δ’ ἂν φοβοίμην ᾧ θανεῖν οὐ μόρσιμον; ἀλλ’ ἆθλον ἄν σοι τοῦδ’ ἔτ’ ἀλγίω πόροι.
ὁ δ’ οὖν ποείτω· πάντα προσδοκητά μοι.
οἱ προσκυνοῦντες τὴν Ἀδράστειαν σοφοί.
σέβου, προσεύχου, θῶπτε τὸν κρατοῦντ’ ἀεί.
ἐμοὶ δ’ ἔλασσον Ζηνὸς ἢ μηδὲν μέλει.
δράτω, κρατείτω τόνδε τὸν βραχὺν χρόνον ὅπως θέλει· δαρὸν γὰρ οὐκ ἄρξει θεοῖς.
ἀλλ’ εἰσορῶ γὰρ τόνδε τὸν Διὸς τρόχιν, τὸν τοῦ τυράννου τοῦ νέου διάκονον· πάντως τι καινὸν ἀγγελῶν ἐλήλυθεν.
ΕΡΜΗΣσὲ τὸν σοφιστήν, τὸν πικρῶς ὑπέρπικρον, τὸν ἐξαμαρτόντ’ εἰς θεοὺς ἐφημέροις πορόντα τιμάς, τὸν πυρὸς κλέπτην λέγω· πατὴρ ἄνωγέ σ’ οὕστινας κομπεῖς γάμους αὐδᾶν, πρὸς ὧν ἐκεῖνος ἐκπίπτει κράτους· καὶ ταῦτα μέντοι μηδὲν αἰνικτηρίως, ἀλλ’ αὔθ’ ἕκαστα φράζε· μηδέ μοι διπλᾶς ὁδούς, Προμηθεῦ, προσβάλῃς· ὁρᾷς δ’ ὅτι Ζεὺς τοῖς τοιούτοις οὐχὶ μαλθακίζεται.
σεμνόστομός γε καὶ φρονήματος πλέως ὁ μῦθός ἐστιν, ὡς θεῶν ὑπηρέτου.
νέον νέοι κρατεῖτε καὶ δοκεῖτε δὴ ναίειν ἀπενθῆ πέργαμ’· οὐκ ἐκ τῶνδ’ ἐγὼ δισσοὺς τυράννους ἐκπεσόντας ᾐσθόμην; τρίτον δὲ τὸν νῦν κοιρανοῦντ’ ἐπόψομαι αἴσχιστα καὶ τάχιστα. μή τί σοι δοκῶ ταρβεῖν ὑποπτήσσειν τε τοὺς νέους θεούς; πολλοῦ γε καὶ τοῦ παντὸς ἐλλείπω. σὺ δὲ κέλευθον ἥνπερ ἦλθες ἐγκόνει πάλιν· πεύσῃ γὰρ οὐδὲν ὧν ἀνιστορεῖς ἐμέ.
τοιοῖσδε μέντοι καὶ πρὶν αὐθαδίσμασιν ἐς τάσδε σαυτὸν πημονὰς καθώρμισας.
τῆς σῆς λατρείας τὴν ἐμὴν δυσπραξίαν, σαφῶς ἐπίστασ’, οὐκ ἂν ἀλλάξαιμ’ ἐγώ.
κρεῖσσον γὰρ οἶμαι τῇδε λατρεύειν πέτρᾳ ἢ πατρὶ φῦναι Ζηνὶ πιστὸν ἄγγελον; οὕτως ὑβρίζειν τοὺς ὑβρίζοντας χρεών.
χλιδᾶν ἔοικας τοῖς παροῦσι πράγμασιν.
χλιδῶ; χλιδῶντας ὧδε τοὺς ἐμοὺς ἐγὼ ἐχθροὺς ἴδοιμι· καὶ σὲ δ’ ἐν τούτοις λέγω.
ἦ κἀμὲ γάρ τι συμφοραῖς ἐπαιτιᾷ; ἁπλῷ λόγῳ τοὺς πάντας ἐχθαίρω θεούς, ὅσοι παθόντες εὖ κακοῦσί μ’ ἐκδίκως.
κλύω σ’ ἐγὼ μεμηνότ’ οὐ σμικρὰν νόσον.
νοσοῖμ’ ἄν, εἰ νόσημα τοὺς ἐχθροὺς στυγεῖν.
εἴης φορητὸς οὐκ ἄν, εἰ πράσσοις καλῶς.
ὤμοι. <ὤμοι·> τόδε Ζεὺς τοὔπος οὐκ ἐπίσταται.
ἀλλ’ ἐκδιδάσκει πάνθ’ ὁ γηράσκων χρόνος.
καὶ μὴν σύ γ’ οὔπω σωφρονεῖν ἐπίστασαι.
σὲ γὰρ προσηύδων οὐκ ἂν ὄνθ’ ὑπηρέτην.
ἐρεῖν ἔοικας οὐδὲν ὧν χρῄζει πατήρ.
καὶ μὴν ὀφείλων γ’ ἂν τίνοιμ’ αὐτῷ χάριν.
ἐκερτόμησας δῆθεν ὥστε παῖδά με.
οὐ γὰρ σὺ παῖς τε κἄτι τοῦδ’ ἀνούστερος, εἰ προσδοκᾷς ἐμοῦ τι πεύσεσθαι πάρα; οὐκ ἔστιν αἴκισμ’ οὐδὲ μηχάνημ’ ὅτῳ προτρέψεταί με Ζεὺς γεγωνῆσαι τάδε, πρὶν ἂν χαλασθῇ δεσμὰ λυμαντήρια.
πρὸς ταῦτα ῥιπτέσθω μὲν αἰθαλοῦσσα φλόξ, λευκοπτέρῳ δὲ νιφάδι καὶ βροντήμασι χθονίοις κυκάτω πάντα καὶ ταρασσέτω· γνάμψει γὰρ οὐδὲν τῶνδέ μ’ ὥστε καὶ φράσαι πρὸς οὗ χρεών νιν ἐκπεσεῖν τυραννίδος.
ὅρα νυν εἴ σοι ταῦτ’ ἀρωγὰ φαίνεται.
ὦπται πάλαι δὴ καὶ βεβούλευται τάδε.
τόλμησον, ὦ μάταιε, τόλμησόν ποτε πρὸς τὰς παρούσας πημονὰς ὀρθῶς φρονεῖν.
ὀχλεῖς μάτην με κῦμ’ ὅπως παρηγορῶν.
εἰσελθέτω σε μήποθ’ ὡς ἐγὼ Διὸς γνώμην φοβηθεὶς θηλύνους γενήσομαι, καὶ λιπαρήσω τὸν μέγα στυγούμενον γυναικομίμοις ὑπτιάσμασιν χερῶν λῦσαί με δεσμῶν τῶνδε· τοῦ παντὸς δέω.
λέγων ἔοικα πολλὰ καὶ μάτην ἐρεῖν· τέγγῃ γὰρ οὐδὲν οὐδὲ μαλθάσσῃ λιταῖς ἐμαῖς· δακὼν δὲ στόμιον ὡς νεοζυγὴς πῶλος βιάζῃ καὶ πρὸς ἡνίας μάχῃ.
ἀτὰρ σφοδρύνῃ γ’ ἀσθενεῖ σοφίσματι.
αὐθαδία γὰρ τῷ φρονοῦντι μὴ καλῶς αὐτὴ καθ’ αὑτὴν οὐδενὸς μεῖζον σθένει.
σκέψαι δ’, ἐὰν μὴ τοῖς ἐμοῖς πεισθῇς λόγοις, οἷός σε χειμὼν καὶ κακῶν τρικυμία ἔπεισ’ ἄφυκτος· πρῶτα μὲν γὰρ ὀκρίδα φάραγγα βροντῇ καὶ κεραυνίᾳ φλογὶ πατὴρ σπαράξει τήνδε, καὶ κρύψει δέμας τὸ σόν, πετραία δ’ ἀγκάλη σε βαστάσει.
μακρὸν δὲ μῆκος ἐκτελευτήσας χρόνου ἄψορρον ἥξεις εἰς φάος· Διὸς δέ σοι πτηνὸς κύων, δαφοινὸς αἰετός, λάβρως διαρταμήσει σώματος μέγα ῥάκος, ἄκλητος ἕρπων δαιταλεὺς πανήμερος, κελαινόβρωτον δ’ ἧπαρ ἐκθοινήσεται.
τοιοῦδε μόχθου τέρμα μή τι προσδόκα, πρὶν ἂν θεῶν τις διάδοχος τῶν σῶν πόνων φανῇ, θελήσῃ τ’ εἰς ἀναύγητον μολεῖν Ἅιδην κνεφαῖά τ’ ἀμφὶ Ταρτάρου βάθη.
πρὸς ταῦτα βούλευ’· ὡς ὅδ’ οὐ πεπλασμένος ὁ κόμπος, ἀλλὰ καὶ λίαν εἰρημένος· ψευδηγορεῖν γὰρ οὐκ ἐπίσταται στόμα τὸ Δῖον, ἀλλὰ πᾶν ἔπος τελεῖ. σὺ δὲ πάπταινε καὶ φρόντιζε, μηδ’ αὐθαδίαν εὐβουλίας ἀμείνον’ ἡγήσῃ ποτέ.
ἡμῖν μὲν Ἑρμῆς οὐκ ἄκαιρα φαίνεται λέγειν· ἄνωγε γάρ σε τὴν αὐθαδίαν μεθέντ’ ἐρευνᾶν τὴν σοφὴν εὐβουλίαν.
πιθοῦ· σοφῷ γὰρ αἰσχρὸν ἐξαμαρτάνειν.
εἰδότι τοί μοι τάσδ’ ἀγγελίας ὅδ’ ἐθώυξεν, πάσχειν δὲ κακῶς ἐχθρὸν ὑπ’ ἐχθρῶν οὐδὲν ἀεικές.
πρὸς ταῦτ’ ἐπ’ ἐμοὶ ῥιπτέσθω μὲν πυρὸς ἀμφήκης βόστρυχος, αἰθὴρ δ’ ἐρεθιζέσθω βροντῇ σφακέλῳ τ’ ἀγρίων ἀνέμων· χθόνα δ’ ἐκ πυθμένων αὐταῖς ῥίζαις πνεῦμα κραδαίνοι, κῦμα δὲ πόντου τραχεῖ ῥοθίῳ συγχώσειεν τῶν οὐρανίων ἄστρων διόδους, εἴς τε κελαινὸν Τάρταρον ἄρδην ῥίψειε δέμας τοὐμὸν ἀνάγκης στερραῖς δίναις· πάντως ἐμέ γ’ οὐ θανατώσει.
τοιάδε μέντοι τῶν φρενοπλήκτων βουλεύματ’ ἔπη τ’ ἔστιν ἀκοῦσαι.
τί γὰρ ἐλλείπει μὴ <οὐ> παραπαίειν ἡ τοῦδ’ εὐχή; τί χαλᾷ μανιῶν; ἀλλ’ οὖν ὑμεῖς γ’ αἱ πημοσύναις συγκάμνουσαι ταῖς τοῦδε τόπων μετά ποι χωρεῖτ’ ἐκ τῶνδε θοῶς, μὴ φρένας ὑμῶν ἠλιθιώσῃ βροντῆς μύκημ’ ἀτέραμνον.
ἄλλο τι φώνει καὶ παραμυθοῦ μ’ ὅ τι καὶ πείσεις· οὐ γὰρ δή που τοῦτό γε τλητὸν παρέσυρας ἔπος.
πῶς με κελεύεις κακότητ’ ἀσκεῖν; μετὰ τοῦδ’ ὅ τι χρὴ πάσχειν ἐθέλω· τοὺς προδότας γὰρ μισεῖν ἔμαθον, κοὐκ ἔστι νόσος τῆσδ’ ἥντιν’ ἀπέπτυσα μᾶλλον.
ἀλλ’ οὖν μέμνησθ’ ἁγὼ προλέγω, μηδὲ πρὸς ἄτης θηραθεῖσαι μέμψησθε τύχην, μηδέ ποτ’ εἴπηθ’ ὡς Ζεὺς ὑμᾶς εἰς ἀπρόοπτον πῆμ’ εἰσέβαλεν· μὴ δῆτ’, αὐταὶ δ’ ὑμᾶς αὐτάς. εἰδυῖαι γὰρ κοὐκ ἐξαίφνης οὐδὲ λαθραίως εἰς ἀπέρατον δίκτυον ἄτης ἐμπλεχθήσεσθ’ ὑπ’ ἀνοίας.
καὶ μὴν ἔργῳ κοὐκέτι μύθῳ χθὼν σεσάλευται.
βρυχία δ’ ἠχὼ παραμυκᾶται βροντῆς, ἕλικες δ’ ἐκλάμπουσι στεροπῆς ζάπυροι, στρόμβοι δὲ κόνιν εἱλίσσουσιν· σκιρτᾷ δ’ ἀνέμων πνεύματα πάντων εἰς ἄλληλα στάσιν ἀντίπνουν [ἀποδεικνύμενα]· ξυντετάρακται δ’ αἰθὴρ πόντῳ.
τοιάδ’ ἐπ’ ἐμοὶ ῥιπὴ Διόθεν τεύχουσα φόβον στείχει φανερῶς.
ὦ μητρὸς ἐμῆς σέβας, ὦ πάντων αἰθὴρ κοινὸν φάος εἱλίσσων, ἐσορᾷς ὡς ἔκδικα πάσχω.
Τάδε μὲν Περσῶν τῶν οἰχομένων Ἑλλάδ’ ἐς αἶαν πιστὰ καλεῖται, καὶ τῶν ἀφνεῶν καὶ πολυχρύσων ἑδράνων φύλακες, κατὰ πρεσβείαν οὓς αὐτὸς ἄναξ Ξέρξης βασιλεὺς Δαρειογενὴς εἵλετο χώρας ἐφορεύειν.
ἀμφὶ δὲ νόστῳ τῷ βασιλείῳ καὶ πολυχρύσου στρατιᾶς ἤδη κακόμαντις ἄγαν ὀρσολοπεῖται θυμὸς ἔσωθεν.
πᾶσα γὰρ ἰσχὺς Ἀσιατογενὴς οἴχωκε, νέον δ’ ἄνδρα βαΰζει, κοὔτε τις ἄγγελος οὔτε τις ἱππεὺς ἄστυ τὸ Περσῶν ἀφικνεῖται· οἵτε τὸ Σούσων ἠδ’ Ἀγβατάνων καὶ τὸ παλαιὸν Κίσσιον ἕρκος προλιπόντες ἔβαν, τοὶ μὲν ἐφ’ ἵππων, τοὶ δ’ ἐπὶ ναῶν, πεζοί τε βάδην πολέμου στῖφος παρέχοντες· οἷος Ἀμίστρης ἠδ’ Ἀρταφρένης καὶ Μεγαβάτης ἠδ’ Ἀστάσπης, ταγοὶ Περσῶν, βασιλῆς βασιλέως ὕποχοι μεγάλου, σοῦνται, στρατιᾶς πολλῆς ἔφοροι, τοξοδάμαντές τ’ ἠδ’ ἱπποβάται, φοβεροὶ μὲν ἰδεῖν, δεινοὶ δὲ μάχην ψυχῆς εὐτλήμονι δόξῃ· Ἀρτεμβάρης θ’ ἱππιοχάρμης καὶ Μασίστρης, ὅ τε τοξοδάμας ἐσθλὸς Ἰμαῖος Φαρανδάκης θ’, ἵππων τ’ ἐλατὴρ Σοσθάνης.
ἄλλους δ’ ὁ μέγας καὶ πολυθρέμμων Νεῖλος ἔπεμψεν· Σουσισκάνης, Πηγασταγὼν Αἰγυπτογενής, ὅ τε τῆς ἱερᾶς Μέμφιδος ἄρχων μέγας Ἀρσάμης, τάς τ’ ὠγυγίους Θήβας ἐφέπων Ἀριόμαρδος, καὶ ἑλειοβάται ναῶν ἐρέται δεινοὶ πλῆθός τ’ ἀνάριθμοι.
ἁβροδιαίτων δ’ ἕπεται Λυδῶν ὄχλος, οἵτ’ ἐπίπαν ἠπειρογενὲς κατέχουσιν ἔθνος, τοὺς Μητρογαθὴς Ἀρκτεύς τ’ ἀγαθός, βασιλῆς δίοποι, χαἰ πολύχρυσοι Σάρδεις ἐπόχους πολλοῖς ἅρμασιν ἐξορμῶσιν, δίρρυμά τε καὶ τρίρρυμα τέλη, φοβερὰν ὄψιν προσιδέσθαι.
στεῦται δ’ ἱεροῦ Τμώλου πελάτης ζυγὸν ἀμφιβαλεῖν δούλιον Ἑλλάδι, Μάρδων, Θάρυβις, λόγχης ἄκμονες, καὶ ἀκοντισταὶ Μυσοί· Βαβυλὼν δ’ ἡ πολύχρυσος πάμμεικτον ὄχλον πέμπει σύρδην, ναῶν τ’ ἐπόχους καὶ τοξουλκῷ λήματι πιστούς· τὸ μαχαιροφόρον τ’ ἔθνος ἐκ πάσης Ἀσίας ἕπεται δειναῖς βασιλέως ὑπὸ πομπαῖς.
τοιόνδ’ ἄνθος Περσίδος αἴας οἴχεται ἀνδρῶν, οὓς πέρι πᾶσα χθὼν Ἀσιῆτις θρέψασα πόθῳ στένεται μαλερῷ, τοκέης τ’ ἄλοχοί θ’ ἡμερολεγδὸν τείνοντα χρόνον τρομέονται.
πεπέρακεν μὲν ὁ περσέπτολις ἤδη  βασίλειος στρατὸς εἰς ἀν- τίπορον γείτονα χώραν, λινοδέσμῳ σχεδίᾳ πορθμὸν ἀμείψας Ἀθαμαντίδος Ἕλλας, πολύγομφον ὅδισμα ζυγὸν ἀμφιβαλὼν αὐχένι πόντου.
πολυάνδρου δ’ Ἀσίας θούριος ἄρχων  ἐπὶ πᾶσαν χθόνα ποιμα- νόριον θεῖον ἐλαύνει διχόθεν, πεζονόμον τ’ ἔκ τε θαλάσσας, ἐχυροῖσι πεποιθὼς στυφελοῖς ἐφέταις, χρυ- σογόνου γενεᾶς ἰσόθεος φώς.
κυάνεον δ’ ὄμμασι λεύσσων  φονίου δέργμα δράκοντος, πολύχειρ καὶ πολυναύτης, Σύριόν θ’ ἅρμα διώκων, ἐπάγει δουρικλύτοις ἀν- δράσι τοξόδαμνον Ἄρη.
δόκιμος δ’ οὔτις ὑποστὰς  μεγάλῳ ῥεύματι φωτῶν ἐχυροῖς ἕρκεσιν εἴργειν ἄμαχον κῦμα θαλάσσας· ἀπρόσοιστος γὰρ ὁ Περσῶν στρατὸς ἀλκίφρων τε λαός.
θεόθεν γὰρ κατὰ Μοῖρ’ ἐκράτησεν  τὸ παλαιόν, ἐπέσκηψε δὲ Πέρσαις πολέμους πυργοδαΐκτους διέπειν ἱππιοχάρμας τε κλόνους πόλεών τ’ ἀναστάσεις.
ἔμαθον δ’ εὐρυπόροιο θαλάσσας  πολιαινομένας πνεύματι λάβρῳ ἐσορᾶν πόντιον ἄλσος, πίσυνοι λεπτοδόμοις πεί- σμασι λα- οπόροις τε μηχαναῖς.
δολόμητιν δ’ ἀπάταν θεοῦ  τίς ἀνὴρ θνατὸς ἀλύξει; τίς ὁ κραιπνῷ ποδὶ πηδή- ματος εὐπετέος ἀνάσσων; φιλόφρων γὰρ <ποτι>σαίνουσα
 τὸ πρῶτον παράγει βροτὸν εἰς ἄρκυας Ἄτα, τόθεν οὐκ ἔστιν ὑπὲρ θνα- τὸν ἀλύξαντα φυγεῖν.
ταῦτά μοι μελαγχίτων  φρὴν ἀμύσσεται φόβῳ— ὀᾶ Περσικοῦ στρατεύματος— τοῦδε μὴ πόλις πύθη- ται, κένανδρον μέγ’ ἄστυ Σουσίδος· καὶ τὸ Κισσίων πόλισμ’  ἀντίδουπον ᾄσεται, ὀᾶ, τοῦτ’ ἔπος γυναικοπλη- θὴς ὅμιλος ἀπύων, βυσσίνοις δ’ ἐν πέπλοις πέσῃ λακίς.
πᾶς γὰρ ἱππηλάτας  καὶ πεδοστιβὴς λεὼς σμῆνος ὣς ἐκλέλοιπεν μελις- σᾶν σὺν ὀρχάμῳ στρατοῦ, τὸν ἀμφίζευκτον ἐξαμείψας ἀμφοτέρας ἅλιον πρῶνα κοινὸν αἴας.
λέκτρα δ’ ἀνδρῶν πόθῳ  πίμπλαται δακρύμασιν· Περσίδες δ’ ἁβροπενθεῖς ἑκά- στα πόθῳ φιλάνορι τὸν αἰχμήεντα θοῦρον εὐνα- τῆρ’ ἀποπεμψαμένα λείπεται μονόζυξ.
ἀλλ’ ἄγε, Πέρσαι, τόδ’ ἐνεζόμενοι στέγος ἀρχαῖον, φροντίδα κεδνὴν καὶ βαθύβουλον θώμεθα, χρεία δὲ προσήκει, πῶς ἄρα πράσσει Ξέρξης βασιλεὺς Δαρειογενής, [τὸ πατρωνύμιον γένος ἡμέτερον·] πότερον τόξου ῥῦμα τὸ νικῶν, ἢ δορικράνου λόγχης ἰσχὺς κεκράτηκεν.
ἀλλ’ ἥδε θεῶν ἴσον ὀφθαλμοῖς φάος ὁρμᾶται μήτηρ βασιλέως, βασίλεια δ’ ἐμή· προσπίτνω· καὶ προσφθόγγοις δὲ χρεὼν αὐτὴν πάντας μύθοισι προσαυδᾶν.
ὦ βαθυζώνων ἄνασσα Περσίδων ὑπερτάτη, μῆτερ ἡ Ξέρξου γεραιά, χαῖρε, Δαρείου γύναι· θεοῦ μὲν εὐνάτειρα Περσῶν, θεοῦ δὲ καὶ μήτηρ ἔφυς, εἴ τι μὴ δαίμων παλαιὸς νῦν μεθέστηκε στρατῷ.
ΒΑΣΙΛΕΙΑταῦτα δὴ λιποῦσ’ ἱκάνω χρυσεοστόλμους δόμους καὶ τὸ Δαρείου τε κἀμὸν κοινὸν εὐνατήριον.
καί με καρδίαν ἀμύσσει φροντίς· ἐς δ’ ὑμᾶς ἐρῶ μῦθον οὐδαμῶς ἐμαυτῆς οὖσ’ ἀδείμαντος, φίλοι, μὴ μέγας Πλοῦτος κονίσας οὖδας ἀντρέψῃ ποδὶ ὄλβον, ὃν Δαρεῖος ἦρεν οὐκ ἄνευ θεῶν τινός.
ταῦτά μοι μέριμν’ ἄφραστός ἐστιν ἐν φρεσὶν διπλῆ, μήτε χρημάτων ἀνάνδρων πλῆθος ἐν τιμῇ σέβειν μήτ’ ἀχρημάτοισι λάμπειν φῶς ὅσον σθένος πάρα.
ἔστι γὰρ πλοῦτός γ’ ἀμεμφής, ἀμφὶ δ’ ὀφθαλμῷ φόβος· ὄμμα γὰρ δόμων νομίζω δεσπότου παρουσίαν.
πρὸς τάδ’, ὡς οὕτως ἐχόντων τῶνδε, σύμβουλοι λόγου τοῦδέ μοι γένεσθε, Πέρσαι, γηραλέα πιστώματα· πάντα γὰρ τὰ κέδν’ ἐν ὑμῖν ἐστί μοι βουλεύματα.
εὖ τόδ’ ἴσθι, γῆς ἄνασσα τῆσδε, μή σε δὶς φράσειν μήτ’ ἔπος μήτ’ ἔργον ὧν ἂν † δύναμις ἡγεῖσθαι θέλῃ· εὐμενεῖς γὰρ ὄντας ἡμᾶς τῶνδε συμβούλους καλεῖς.
πολλοῖς μὲν αἰεὶ νυκτέροις ὀνείρασιν ξύνειμ’, ἀφ’ οὗπερ παῖς ἐμὸς στείλας στρατὸν Ἰαόνων γῆν οἴχεται πέρσαι θέλων· ἀλλ’ οὔτι πω τοιόνδ’ ἐναργὲς εἰδόμην ὡς τῆς πάροιθεν εὐφρόνης· λέξω δέ σοι.
ἐδοξάτην μοι δύο γυναῖκ’ εὐείμονε, ἡ μὲν πέπλοισι Περσικοῖς ἠσκημένη, ἡ δ’ αὖτε Δωρικοῖσιν, εἰς ὄψιν μολεῖν, μεγέθει τε τῶν νῦν ἐκπρεπεστάτα πολύ, κάλλει τ’ ἀμώμω, καὶ κασιγνήτα γένους ταὐτοῦ· πάτραν δ’ ἔναιον ἡ μὲν Ἑλλάδα κλήρῳ λαχοῦσα γαῖαν, ἡ δὲ βάρβαρον.
τούτω στάσιν τιν’, ὡς ἐγὼ ’δόκουν ὁρᾶν, τεύχειν ἐν ἀλλήλῃσι· παῖς δ’ ἐμὸς μαθὼν κατεῖχε κἀπράυνεν, ἅρμασιν δ’ ὕπο ζεύγνυσιν αὐτὼ καὶ λέπαδν’ ὑπ’ αὐχένων τίθησι. χἠ μὲν τῇδ’ ἐπυργοῦτο στολῇ ἐν ἡνίαισί τ’ εἶχεν εὔαρκτον στόμα, ἡ δ’ ἐσφάδᾳζε, καὶ χεροῖν ἔντη δίφρου διασπαράσσει, καὶ ξυναρπάζει βίᾳ ἄνευ χαλινῶν, καὶ ζυγὸν θραύει μέσον.
πίπτει δ’ ἐμὸς παῖς, καὶ πατὴρ παρίσταται Δαρεῖος οἰκτίρων σφε· τὸν δ’ ὅπως ὁρᾷ Ξέρξης, πέπλους ῥήγνυσιν ἀμφὶ σώματι.
καὶ ταῦτα μὲν δὴ νυκτὸς εἰσιδεῖν λέγω.
ἐπεὶ δ’ ἀνέστην καὶ χεροῖν καλλιρρόου ἔψαυσα πηγῆς, σὺν θυηπόλῳ χερὶ βωμὸν προσέστην, ἀποτρόποισι δαίμοσιν θέλουσα θῦσαι πέλανον, ὧν τέλη τάδε.
ὁρῶ δὲ φεύγοντ’ αἰετὸν πρὸς ἐσχάραν Φοίβου· φόβῳ δ’ ἄφθογγος ἐστάθην, φίλοι· μεθύστερον δὲ κίρκον εἰσορῶ δρόμῳ πτεροῖς ἐφορμαίνοντα καὶ χηλαῖς κάρα τίλλονθ’· ὁ δ’ οὐδὲν ἄλλο γ’ ἢ πτήξας δέμας παρεῖχε. ταῦτ’ ἔμοιγε δείματ’ ἔστ’ ἰδεῖν, ὑμῖν δ’ ἀκούειν. εὖ γὰρ ἴστε, παῖς ἐμὸς πράξας μὲν εὖ θαυμαστὸς ἂν γένοιτ’ ἀνήρ, κακῶς δὲ πράξας—οὐχ ὑπεύθυνος πόλει, σωθεὶς δ’ ὁμοίως τῆσδε κοιρανεῖ χθονός.
οὔ σε βουλόμεσθα, μῆτερ, οὔτ’ ἄγαν φοβεῖν λόγοις οὔτε θαρσύνειν. θεοὺς δὲ προστροπαῖς ἱκνουμένη, εἴ τι φλαῦρον εἶδες, αἰτοῦ τῶνδ’ ἀποτροπὴν τελεῖν, τὰ δ’ ἀγάθ’ ἐκτελῆ γενέσθαι σοί τε καὶ τέκνοις σέθεν καὶ πόλει φίλοις τε πᾶσι. δεύτερον δὲ χρὴ χοὰς γῇ τε καὶ φθιτοῖς χέασθαι· πρευμενῶς δ’ αἰτοῦ τάδε σὸν πόσιν Δαρεῖον, ὅνπερ φῂς ἰδεῖν κατ’ εὐφρόνην, ἐσθλά σοι πέμπειν τέκνῳ τε γῆς ἔνερθεν ἐς φάος, τἄμπαλιν δὲ τῶνδε γαίᾳ κάτοχα μαυροῦσθαι σκότῳ.
ταῦτα θυμόμαντις ὤν σοι πρευμενῶς παρῄνεσα· εὖ δὲ πανταχῇ τελεῖν σοι τῶνδε κρίνομεν πέρι.
ἀλλὰ μὴν εὔνους γ’ ὁ πρῶτος τῶνδ’ ἐνυπνίων κριτὴς παιδὶ καὶ δόμοις ἐμοῖσι τήνδ’ ἐκύρωσας φάτιν.
ἐκτελοῖτο δὴ τὰ χρηστά· ταῦτα δ’, ὡς ἐφίεσαι, πάντ’ ἐφήσομεν θεοῖσι τοῖς τ’ ἔνερθε γῆς φίλοις, εὖτ’ ἂν εἰς οἴκους μόλωμεν. κεῖνα δ’ ἐκμαθεῖν θέλω, ὦ φίλοι, ποῦ τὰς Ἀθήνας φασὶν ἱδρῦσθαι χθονός; τῆλε πρὸς δυσμαῖς ἄνακτος Ἡλίου φθινασμάτων.
ἀλλὰ μὴν ἵμειρ’ ἐμὸς παῖς τήνδε θηρᾶσαι πόλιν; πᾶσα γὰρ γένοιτ’ ἂν Ἑλλὰς βασιλέως ὑπήκοος.
ὧδέ τις πάρεστιν αὐτοῖς ἀνδροπλήθεια στρατοῦ; † καὶ στρατὸς τοιοῦτος †, ἔρξας πολλὰ δὴ Μήδους κακά.
καὶ τί πρὸς τούτοισιν ἄλλο; πλοῦτος ἐξαρκὴς δόμοις; ἀργύρου πηγή τις αὐτοῖς ἐστι, θησαυρὸς χθονός.
πότερα γὰρ τοξουλκὸς αἰχμὴ διὰ χεροῖν αὐτοῖς πρέπει; οὐδαμῶς· ἔγχη σταδαῖα καὶ φεράσπιδες σαγαί.
τίς δὲ ποιμάνωρ ἔπεστι κἀπιδεσπόζει στρατῷ; οὔτινος δοῦλοι κέκληνται φωτὸς οὐδ’ ὑπήκοοι.
πῶς ἂν οὖν μένοιεν ἄνδρας πολεμίους ἐπήλυδας; ὥστε Δαρείου πολύν τε καὶ καλὸν φθεῖραι στρατόν.
δεινά τοι λέγεις κιόντων τοῖς τεκοῦσι φροντίσαι.
ἀλλ’ ἐμοὶ δοκεῖν τάχ’ εἴσῃ πάντα ναμερτῆ λόγον.
τοῦδε γὰρ δράμημα φωτὸς Περσικὸν πρέπει μαθεῖν, καὶ φέρει σαφές τι πρᾶγος ἐσθλὸν ἢ κακὸν κλύειν.
ΑΓΓΕΛΟΣὦ γῆς ἁπάσης Ἀσιάδος πολίσματα, ὦ Περσὶς αἶα καὶ πολὺς πλούτου λιμήν, ὡς ἐν μιᾷ πληγῇ κατέφθαρται πολὺς ὄλβος, τὸ Περσῶν δ’ ἄνθος οἴχεται πεσόν.
ὤμοι, κακὸν μὲν πρῶτον ἀγγέλλειν κακά· ὅμως δ’ ἀνάγκη πᾶν ἀναπτύξαι πάθος, Πέρσαι· στρατὸς γὰρ πᾶς ὄλωλε βαρβάρων.
ἄνι’ ἄνια κακὰ νεόκοτα  καὶ δάι’. αἰαῖ, διαίνεσθε, Πέρ- σαι, τόδ’ ἄχος κλύοντες.
ὡς πάντα γ’ ἔστ’ ἐκεῖνα διαπεπραγμένα· καὐτὸς δ’ ἀέλπτως νόστιμον βλέπω φάος.
ἦ μακροβίοτος ὅδε γέ τις  αἰὼν ἐφάνθη γεραιοῖς, ἀκού- ειν τόδε πῆμ’ ἄελπτον.
καὶ μὴν παρών γε κοὐ λόγους ἄλλων κλύων, Πέρσαι, φράσαιμ’ ἂν οἷ’ ἐπορσύνθη κακά.
ὀτοτοτοῖ, μάταν  τὰ πολλὰ βέλεα παμμιγῆ γᾶς ἀπ’ Ἀσίδος ἤλθετ’—αἰαῖ— δᾴαν Ἑλλάδα χώραν.
πλήθουσι νεκρῶν δυσπότμως ἐφθαρμένων Σαλαμῖνος ἀκταὶ πᾶς τε πρόσχωρος τόπος.
ὀτοτοτοῖ, φίλων  πολύδονα σώμαθ’ ἁλιβαφῆ κατθανόντα λέγεις φέρεσθαι πλαγκτοῖς ἐν διπλάκεσσιν.
οὐδὲν γὰρ ἤρκει τόξα, πᾶς δ’ ἀπώλλυτο στρατὸς δαμασθεὶς ναΐοισιν ἐμβολαῖς.
ἴυζ’ ἄποτμον δαΐοις  δυσαιανῆ βοάν, ὡς πάντᾳ πᾶν κακῶς † ἔθεσαν· αἰαῖ, στρατοῦ φθαρέντος.
ὦ πλεῖστον ἔχθος ὄνομα Σαλαμῖνος κλύειν· φεῦ, τῶν Ἀθηνῶν ὡς στένω μεμνημένος.
στυγναί γ’ Ἀθᾶναι δαΐοις·  μεμνῆσθαί τοι πάρα· ὡς πολλὰς Περσίδων [μάταν] ἔκτισαν εὐνῖδας ἠδ’ ἀνάνδρους.
σιγῶ πάλαι δύστηνος ἐκπεπληγμένη κακοῖς· ὑπερβάλλει γὰρ ἥδε συμφορά, τὸ μήτε λέξαι μήτ’ ἐρωτῆσαι πόση.
ὅμως δ’ ἀνάγκη πημονὰς βροτοῖς φέρειν θεῶν διδόντων· πᾶν δ’ ἀναπτύξας πάθος λέξον καταστάς, κεἰ στένεις κακοῖς ὅμως· τίς οὐ τέθνηκε, τίνα δὲ καὶ πενθήσομεν τῶν ἀρχελείων, ὅστ’ ἐπὶ σκηπτουχίᾳ ταχθεὶς ἄνανδρον τάξιν ἠρήμου θανών; Ξέρξης μὲν αὐτὸς ζῇ τε καὶ βλέπει φάος.
ἐμοῖς μὲν εἶπας δώμασιν φάος μέγα καὶ λευκὸν ἦμαρ νυκτὸς ἐκ μελαγχίμου.
Ἀρτεμβάρης δὲ μυρίας ἵππου βραβεὺς στύφλους παρ’ ἀκτὰς θείνεται Σιληνιῶν.
χὠ χιλίαρχος Δαδάκης πληγῇ δορὸς πήδημα κοῦφον ἐκ νεὼς ἀφήλατο· Τενάγων τ’ ἄριστος Βακτρίων ἰθαιγενὴς θαλασσόπληκτον νῆσον Αἴαντος πολεῖ.
Λίλαιος Ἀρσάμης τε κἀργήστης τρίτος, οἵδ’ ἀμφὶ νῆσον τὴν πελειοθρέμμονα νικώμενοι κύρισσον ἰσχυρὰν χθόνα· πηγαῖς τε Νείλου γειτονῶν Αἰγυπτίου Ἀρκτεύς, Ἀδεύης, καὶ † φρεσεύης τρίτος Φαρνοῦχος, οἵδε ναὸς ἐκ μιᾶς πέσον.
Χρυσεὺς Μάταλλος μυριόνταρχος θανών, ἵππου μελαίνης ἡγεμὼν τρισμυρίας, πυρσὴν ζαπληθῆ δάσκιον γενειάδα ἔτεγγ’, ἀμείβων χρῶτα πορφυρᾷ βαφῇ.
καὶ Μᾶγος Ἄραβος, Ἀρτάβης τε Βάκτριος, σκληρᾶς μέτοικος γῆς, ἐκεῖ κατέφθιτο.
Ἄμιστρις Ἀμφιστρεύς τε πολύπονον δόρυ νωμῶν, ὅ τ’ ἐσθλὸς Ἀριόμαρδος Σάρδεσι πένθος παρασχών, Σεισάμης θ’ ὁ Μύσιος, Θάρυβίς τε πεντήκοντα πεντάκις νεῶν ταγός, γένος Λυρναῖος, εὐειδὴς ἀνήρ, κεῖται θανὼν δείλαιος οὐ μάλ’ εὐτυχῶς· Συέννεσίς τε πρῶτος εἰς εὐψυχίαν, Κιλίκων ἄπαρχος, εἷς ἀνὴρ πλεῖστον πόνον ἐχθροῖς παρασχών, εὐκλεῶς ἀπώλετο.
τοιῶνδ’ ἄρ’ ὄντων <ὧν> ὑπεμνήσθην πέρι, πολλῶν παρόντων ὀλίγ’ ἀπαγγέλλω κακά.
αἰαῖ, κακῶν ὕψιστα δὴ κλύω τάδε, αἴσχη τε Πέρσαις καὶ λιγέα κωκύματα.
ἀτὰρ φράσον μοι τοῦτ’ ἀναστρέψας πάλιν· ναῶν πόσον δὴ πλῆθος ἦν Ἑλληνίδων, ὥστ’ ἀξιῶσαι Περσικῷ στρατεύματι μάχην συνάψαι ναΐοισιν ἐμβολαῖς; πλήθους μὲν ἂν σάφ’ ἴσθ’ ἕκατι βάρβαρον ναυσὶν κρατῆσαι. καὶ γὰρ Ἕλλησιν μὲν ἦν ὁ πᾶς ἀριθμὸς ἐς τριακάδας δέκα ναῶν, δεκὰς δ’ ἦν τῶνδε χωρὶς ἔκκριτος· Ξέρξῃ δέ, καὶ γὰρ οἶσθα, χιλιὰς μὲν ἦν ὧν ἦγε πλῆθος, αἱ δ’ ὑπέρκοποι τάχει ἑκατὸν δὶς ἦσαν ἑπτά θ’· ὧδ’ ἔχει λόγος.
μή σοι δοκοῦμεν τῇδε λειφθῆναι μάχῃ; ἀλλ’ ὧδε δαίμων τις κατέφθειρε στρατόν, τάλαντα βρίσας οὐκ ἰσορρόπῳ τύχῃ.
θεοὶ πόλιν σῴζουσι Παλλάδος θεᾶς.
ἔτ’ ἆρ’ Ἀθηνῶν ἔστ’ ἀπόρθητος πόλις; ἀνδρῶν γὰρ ὄντων ἕρκος ἐστὶν ἀσφαλές.
ἀρχὴ δὲ ναυσὶ συμβολῆς τίς ἦν, φράσον· τίνες κατῆρξαν, πότερον Ἕλληνες, μάχης, ἢ παῖς ἐμός, πλήθει καταυχήσας νεῶν; ἦρξεν μέν, ὦ δέσποινα, τοῦ παντὸς κακοῦ φανεὶς ἀλάστωρ ἢ κακὸς δαίμων ποθέν.
ἀνὴρ γὰρ Ἕλλην ἐξ Ἀθηναίων στρατοῦ ἐλθὼν ἔλεξε παιδὶ σῷ Ξέρξῃ τάδε, ὡς εἰ μελαίνης νυκτὸς ἵξεται κνέφας, Ἕλληνες οὐ μενοῖεν, ἀλλὰ σέλμασιν ναῶν ἐπανθορόντες ἄλλος ἄλλοσε δρασμῷ κρυφαίῳ βίοτον ἐκσωσοίατο.
ὁ δ’ εὐθὺς ὡς ἤκουσεν, οὐ ξυνεὶς δόλον Ἕλληνος ἀνδρὸς οὐδὲ τὸν θεῶν φθόνον, πᾶσιν προφωνεῖ τόνδε ναυάρχοις λόγον, εὖτ’ ἂν φλέγων ἀκτῖσιν ἥλιος χθόνα λήξῃ, κνέφας δὲ τέμενος αἰθέρος λάβῃ, τάξαι νεῶν στῖφος μὲν ἐν στοίχοις τρισίν, ἄλλας δὲ κύκλῳ νῆσον Αἴαντος πέριξ, ἔκπλους φυλάσσειν καὶ πόρους ἁλιρρόθους.
ὡς εἰ μόρον φευξοίαθ’ Ἕλληνες κακόν, ναυσὶν κρυφαίως δρασμὸν εὑρόντες τινά, πᾶσιν στέρεσθαι κρατὸς ἦν προκείμενον.
τοσαῦτ’ ἔλεξε κάρθ’ ὑπ’ εὐθύμου φρενός· οὐ γὰρ τὸ μέλλον ἐκ θεῶν ἠπίστατο.
οἱ δ’ οὐκ ἀκόσμως, ἀλλὰ πειθάρχῳ φρενὶ δεῖπνόν <τ’> ἐπορσύνοντο, ναυβάτης τ’ ἀνὴρ τροποῦτο κώπην σκαλμὸν ἀμφ’ εὐήρετμον.
ἐπεὶ δὲ φέγγος ἡλίου κατέφθιτο καὶ νὺξ ἐπῄει, πᾶς ἀνὴρ κώπης ἄναξ ἐς ναῦν ἐχώρει πᾶς θ’ ὅπλων ἐπιστάτης· τάξις δὲ τάξιν παρεκάλει νεὼς μακρᾶς, πλέουσι δ’ ὡς ἕκαστος ἦν τεταγμένος.
καὶ πάννυχοι δὴ διάπλοον καθίστασαν ναῶν ἄνακτες πάντα ναυτικὸν λεών.
καὶ νὺξ ἐχώρει, κοὐ μάλ’ Ἑλλήνων στρατὸς κρυφαῖον ἔκπλουν οὐδαμῇ καθίστατο· ἐπεί γε μέντοι λευκόπωλος ἡμέρα πᾶσαν κατέσχε γαῖαν εὐφεγγὴς ἰδεῖν, πρῶτον μὲν † ἠχῇ κέλαδος Ἑλλήνων πάρα μολπηδὸν εὐφήμησεν, ὄρθιον δ’ ἅμα ἀντηλάλαξε νησιώτιδος πέτρας ἠχώ· φόβος δὲ πᾶσι βαρβάροις παρῆν γνώμης ἀποσφαλεῖσιν· οὐ γὰρ ὡς φυγῇ παιᾶν’ ἐφύμνουν σεμνὸν Ἕλληνες τότε, ἀλλ’ ἐς μάχην ὁρμῶντες εὐψύχῳ θράσει· σάλπιγξ δ’ ἀυτῇ πάντ’ ἐκεῖν’ ἐπέφλεγεν.
εὐθὺς δὲ κώπης ῥοθιάδος ξυνεμβολῇ ἔπαισαν ἅλμην βρύχιον ἐκ κελεύματος, θοῶς δὲ πάντες ἦσαν ἐκφανεῖς ἰδεῖν.
τὸ δεξιὸν μὲν πρῶτον εὐτάκτως κέρας ἡγεῖτο κόσμῳ, δεύτερον δ’ ὁ πᾶς στόλος ἐπεξεχώρει, καὶ παρῆν ὁμοῦ κλύειν πολλὴν βοήν· ‘Ὦ παῖδες Ἑλλήνων, ἴτε, ἐλευθεροῦτε πατρίδ’, ἐλευθεροῦτε δὲ παῖδας, γυναῖκας, θεῶν τε πατρῴων ἕδη, θήκας τε προγόνων· νῦν ὑπὲρ πάντων ἀγών.’ καὶ μὴν παρ’ ἡμῶν Περσίδος γλώσσης ῥόθος ὑπηντίαζε, κοὐκέτ’ ἦν μέλλειν ἀκμή.
εὐθὺς δὲ ναῦς ἐν νηὶ χαλκήρη στόλον ἔπαισεν· ἦρξε δ’ ἐμβολῆς Ἑλληνικὴ ναῦς, κἀποθραύει πάντα Φοινίσσης νεὼς κόρυμβ’, ἐπ’ ἄλλην δ’ ἄλλος ηὔθυνεν δόρυ.
τὰ πρῶτα μέν νυν ῥεῦμα Περσικοῦ στρατοῦ ἀντεῖχεν· ὡς δὲ πλῆθος ἐν στενῷ νεῶν ἤθροιστ’, ἀρωγὴ δ’ οὔτις ἀλλήλοις παρῆν, αὐτοὶ δ’ ὑπ’ αὐτῶν ἐμβόλοις χαλκοστόμοις παίοντ’, ἔθραυον πάντα κωπήρη στόλον, Ἑλληνικαί τε νῆες οὐκ ἀφρασμόνως κύκλῳ πέριξ ἔθεινον, ὑπτιοῦτο δὲ σκάφη νεῶν, θάλασσα δ’ οὐκέτ’ ἦν ἰδεῖν, ναυαγίων πλήθουσα καὶ φόνου βροτῶν, ἀκταὶ δὲ νεκρῶν χοιράδες τ’ ἐπλήθυον.
φυγῇ δ’ ἀκόσμως πᾶσα ναῦς ἠρέσσετο, ὅσαιπερ ἦσαν βαρβάρου στρατεύματος.
τοὶ δ’ ὥστε θύννους ἤ τιν’ ἰχθύων βόλον ἀγαῖσι κωπῶν θραύμασίν τ’ ἐρειπίων ἔπαιον, ἐρράχιζον· οἰμωγὴ δ’ ὁμοῦ κωκύμασιν κατεῖχε πελαγίαν ἅλα, ἕως κελαινῆς νυκτὸς ὄμμ’ ἀφείλετο.
κακῶν δὲ πλῆθος, οὐδ’ ἂν εἰ δέκ’ ἤματα στοιχηγοροίην, οὐκ ἂν ἐκπλήσαιμί σοι.
εὖ γὰρ τόδ’ ἴσθι, μηδάμ’ ἡμέρᾳ μιᾷ πλῆθος τοσουτάριθμον ἀνθρώπων θανεῖν.
αἰαῖ, κακῶν δὴ πέλαγος ἔρρωγεν μέγα Πέρσαις τε καὶ πρόπαντι βαρβάρων γένει.
εὖ νυν τόδ’ ἴσθι, μηδέπω μεσοῦν κακόν· τοιάδ’ ἐπ’ αὐτοῖς ἦλθε συμφορὰ πάθους, ὡς τοῖσδε καὶ δὶς ἀντισηκῶσαι ῥοπῇ.
καὶ τίς γένοιτ’ ἂν τῆσδ’ ἔτ’ ἐχθίων τύχη; λέξον τίν’ αὖ φῂς τήνδε συμφορὰν στρατῷ ἐλθεῖν κακῶν ῥέπουσαν ἐς τὰ μάσσονα.
Περσῶν ὅσοιπερ ἦσαν ἀκμαῖοι φύσιν, ψυχήν τ’ ἄριστοι κεὐγένειαν ἐκπρεπεῖς, αὐτῷ τ’ ἄνακτι πίστιν ἐν πρώτοις ἀεί, τεθνᾶσιν αἰσχρῶς δυσκλεεστάτῳ μόρῳ.
οἲ ’γὼ τάλαινα συμφορᾶς κακῆς, φίλοι.
ποίῳ μόρῳ δὲ τούσδε φῂς ὀλωλέναι; νῆσός τις ἐστὶ πρόσθε Σαλαμῖνος τόπων, βαιά, δύσορμος ναυσίν, ἣν ὁ φιλόχορος Πὰν ἐμβατεύει ποντίας ἀκτῆς ἔπι.
ἐνταῦθα πέμπει τούσδ’, ὅπως, ὅτ’ ἐκ νεῶν φθαρέντες ἐχθροὶ νῆσον ἐκσῳζοίατο, κτείνοιεν εὐχείρωτον Ἑλλήνων στρατόν, φίλους δ’ ὑπεκσῴζοιεν ἐναλίων πόρων, κακῶς τὸ μέλλον ἱστορῶν. ὡς γὰρ θεὸς ναῶν ἔδωκε κῦδος Ἕλλησιν μάχης, αὐθημερὸν φράξαντες εὐχάλκοις δέμας ὅπλοισι ναῶν ἐξέθρῳσκον· ἀμφὶ δὲ κυκλοῦντο πᾶσαν νῆσον, ὥστ’ ἀμηχανεῖν ὅποι τράποιντο. πολλὰ μὲν γὰρ ἐκ χερῶν πέτροισιν ἠράσσοντο, τοξικῆς τ’ ἄπο θώμιγγος ἰοὶ προσπίτνοντες ὤλλυσαν· τέλος δ’ ἐφορμηθέντες ἐξ ἑνὸς ῥόθου παίουσι, κρεοκοποῦσι δυστήνων μέλη, ἕως ἁπάντων ἐξαπέφθειραν βίον.
Ξέρξης δ’ ἀνῴμωξεν κακῶν ὁρῶν βάθος· ἕδραν γὰρ εἶχε παντὸς εὐαγῆ στρατοῦ, ὑψηλὸν ὄχθον ἄγχι πελαγίας ἁλός· ῥήξας δὲ πέπλους κἀνακωκύσας λιγύ, πεζῷ παραγγείλας ἄφαρ στρατεύματι, ἵησ’ ἀκόσμῳ ξὺν φυγῇ. τοιάνδε σοι πρὸς τῇ πάροιθε συμφορὰν πάρα στένειν.
ὦ στυγνὲ δαῖμον, ὡς ἄρ’ ἔψευσας φρενῶν Πέρσας· πικρὰν δὲ παῖς ἐμὸς τιμωρίαν κλεινῶν Ἀθηνῶν ηὗρε, κοὐκ ἀπήρκεσαν οὓς πρόσθε Μαραθὼν βαρβάρων ἀπώλεσεν· ὧν ἀντίποινα παῖς ἐμὸς πράξειν δοκῶν τοσόνδε πλῆθος πημάτων ἐπέσπασεν.
σὺ δ’ εἰπέ, ναῶν αἳ πεφεύγασιν μόρον, ποῦ τάσδ’ ἔλειπες· οἶσθα σημῆναι τορῶς; ναῶν δὲ ταγοὶ τῶν λελειμμένων σύδην κατ’ οὖρον οὐκ εὔκοσμον αἴρονται φυγήν· στρατὸς δ’ ὁ λοιπὸς ἔν τε Βοιωτῶν χθονὶ διώλλυθ’, οἱ μὲν ἀμφὶ κρηναῖον γάνος δίψῃ πονοῦντες, οἱ δ’ ὑπ’ ἄσθματος κενοὶ.     .     .     .     .     .
διεκπερῶμεν ἔς τε Φωκέων χθόνα καὶ Δωρίδ’ αἶαν, Μηλιᾶ τε κόλπον, οὗ Σπερχειὸς ἄρδει πεδίον εὐμενεῖ ποτῷ· κἀντεῦθεν ἡμᾶς γῆς Ἀχαιίδος πέδον καὶ Θεσσαλῶν πόλεις ὑπεσπανισμένους βορᾶς ἐδέξαντ’· ἔνθα δὴ πλεῖστοι θάνον δίψῃ τε λιμῷ τ’· ἀμφότερα γὰρ ἦν τάδε.
Μαγνητικὴν δὲ γαῖαν ἔς τε Μακεδόνων χώραν ἀφικόμεσθ’, ἐπ’ Ἀξιοῦ πόρον, Βόλβης θ’ ἕλειον δόνακα, Πάγγαιόν τ’ ὄρος, Ἠδωνίδ’ αἶαν· νυκτὶ δ’ ἐν ταύτῃ θεὸς χειμῶν’ ἄωρον ὦρσε, πήγνυσιν δὲ πᾶν ῥέεθρον ἁγνοῦ Στρυμόνος. θεοὺς δέ τις τὸ πρὶν νομίζων οὐδαμοῦ τότ’ ηὔχετο λιταῖσι, γαῖαν οὐρανόν τε προσκυνῶν.
ἐπεὶ δὲ πολλὰ θεοκλυτῶν ἐπαύσατο στρατός, περᾷ κρυσταλλοπῆγα διὰ πόρον· χὤστις μὲν ἡμῶν πρὶν σκεδασθῆναι θεοῦ ἀκτῖνας ὡρμήθη, σεσωμένος κυρεῖ.
φλέγων γὰρ αὐγαῖς λαμπρὸς ἡλίου κύκλος μέσον πόρον διῆκε, θερμαίνων φλογί· πῖπτον δ’ ἐπ’ ἀλλήλοισιν· εὐτυχὴς δέ τοι ὅστις τάχιστα πνεῦμ’ ἀπέρρηξεν βίου.
ὅσοι δὲ λοιποὶ κἄτυχον σωτηρίας, Θρῄκην περάσαντες μόγις πολλῷ πόνῳ, ἥκουσιν ἐκφυγόντες, οὐ πολλοί τινες, ἐφ’ ἑστιοῦχον γαῖαν· ὡς στένειν πόλιν Περσῶν, ποθοῦσαν φιλτάτην ἥβην χθονός.
ταῦτ’ ἔστ’ ἀληθῆ· πολλὰ δ’ ἐκλείπω λέγων κακῶν ἃ Πέρσαις ἐγκατέσκηψεν θεός.
ὦ δυσπόνητε δαῖμον, ὡς ἄγαν βαρὺς ποδοῖν ἐνήλου παντὶ Περσικῷ γένει.
οἲ ’γὼ τάλαινα διαπεπραγμένου στρατοῦ· ὦ νυκτὸς ὄψις ἐμφανὴς ἐνυπνίων, ὡς κάρτα μοι σαφῶς ἐδήλωσας κακά.
ὑμεῖς δὲ φαύλως αὔτ’ ἄγαν ἐκρίνατε.
ὅμως δ’, ἐπειδὴ τῇδ’ ἐκύρωσεν φάτις ὑμῶν, θεοῖς μὲν πρῶτον εὔξασθαι θέλω· ἔπειτα, γῇ τε καὶ φθιτοῖς δωρήματα, ἥξω λαβοῦσα πέλανον ἐξ οἴκων ἐμῶν— ἐπίσταμαι μὲν ὡς ἐπ’ ἐξειργασμένοις, ἀλλ’ ἐς τὸ λοιπὸν εἴ τι δὴ λῷον πέλοι.
ὑμᾶς δὲ χρὴ ’πὶ τοῖσδε τοῖς πεπραγμένοις πιστοῖσι πιστὰ ξυμφέρειν βουλεύματα· καὶ παῖδ’, ἐάν περ δεῦρ’ ἐμοῦ πρόσθεν μόλῃ παρηγορεῖτε, καὶ προπέμπετ’ ἐς δόμους, μὴ καί τι πρὸς κακοῖσι προσθῆται κακόν.
ΧΟΡΟΣὦ Ζεῦ βασιλεῦ, νῦν <γὰρ> Περσῶν τῶν μεγαλαύχων καὶ πολυάνδρων στρατιὰν ὀλέσας ἄστυ τὸ Σούσων ἠδ’ Ἀγβατάνων πένθει δνοφερῷ κατέκρυψας· πολλαὶ δ’ ἁπαλαῖς χερσὶ καλύπτρας κατερεικόμεναι διαμυδαλέους δάκρυσι κόλπους τέγγουσ’, ἄλγους μετέχουσαι.
αἱ δ’ ἁβρόγοοι Περσίδες ἀνδρῶν ποθέουσαι ἰδεῖν ἀρτιζυγίαν, λέκτρων [τ’] εὐνὰς ἁβροχίτωνας, χλιδανῆς ἥβης τέρψιν, ἀφεῖσαι, πενθοῦσι γόοις ἀκορεστοτάτοις.
κἀγὼ δὲ μόρον τῶν οἰχομένων αἴρω δοκίμως πολυπενθῆ.
νῦν γὰρ δὴ πρόπασα μὲν στένει  γαῖ’ Ἀσὶς ἐκκενουμένα.
Ξέρξης μὲν ἄγαγεν, ποποῖ, Ξέρξης δ’ ἀπώλεσεν, τοτοῖ, Ξέρξηςδὲ πάντ’ ἐπέσπε δυσφρόνως βαρίδεσσι ποντίαις.
τίπτε Δαρεῖος μὲν οὕ- τω τότ’ ἀβλαβὴς ἐπῆν, τόξαρχος πολιήταις, Σουσίδαις φίλος ἄκτωρ; πεζοὺς γάρ σφε καὶ θαλασσίους  ὁμόπτεροι κυανώπιδες νᾶες μὲν ἄγαγον, ποποῖ, νᾶες δ’ ἀπώλεσαν, τοτοῖ, νᾶεςπανωλέθροισιν ἐμβολαῖς, διὰ δ’ Ἰαόνων χέρας.
τυτθὰ δ’ ἐκφυγεῖν ἄνακτ’ αὐτὸν ὡς ἀκούομεν Θρῄκης ἂμ πεδιήρεις δυσχίμους τε κελεύθους.
τοὶ δ’ ἄρα πρωτομόροιο, φεῦ,  ληφθέντες πρὸς ἀνάγκας, ἠέ, ἀκτὰς ἀμφὶ Κυχρείας, ὀᾶ, <στέμβονται·> στένε καὶ δακνά- ζου, βαρὺ δ’ ἀμβόασον οὐράνι’ ἄχη, ὀᾶ· τεῖνε δὲ δυσβάυκτον βοᾶτιν τάλαιναν αὐδάν.
γναπτόμενοι δ’ ἁλὶ δεινᾷ, φεῦ,  σκύλλονται πρὸς ἀναύδων, ἠέ, παίδων τᾶς ἀμιάντου, ὀᾶ.
πενθεῖ δ’ ἄνδρα δόμος στερη- θείς, τοκέης δ’ ἄπαιδες δαιμόνι’ ἄχη, ὀᾶ, δυρόμενοι γέροντες τὸ πᾶν δὴ κλύουσιν ἄλγος.
τοὶ δ’ ἀνὰ γᾶν Ἀσίαν δὴν  οὐκέτι περσονομοῦνται, οὐδ’ ἔτι δασμοφοροῦσιν δεσποσύνοισιν ἀνάγκαις, οὐδ’ ἐς γᾶν προπίτνοντες ἅζονται· βασιλεία γὰρ διόλωλεν ἰσχύς.
οὐδ’ ἔτι γλῶσσα βροτοῖσιν  ἐν φυλακαῖς· λέλυται γὰρ λαὸς ἐλεύθερα βάζειν, ὡς ἐλύθη ζυγὸν ἀλκᾶς.
αἱμαχθεῖσα δ’ ἄρουραν Αἴαντος περικλύστα νᾶσος ἔχει τὰ Περσῶν.
φίλοι, κακῶν μὲν ὅστις ἔμπειρος κυρεῖ, ἐπίσταται βροτοῖσιν ὡς, ὅταν κλύδων κακῶν ἐπέλθῃ, πάντα δειμαίνειν φίλον, ὅταν δ’ ὁ δαίμων εὐροῇ, πεποιθέναι τὸν αὐτὸν αἰὲν ἄνεμον οὐριεῖν τύχας.
ἐμοὶ γὰρ ἤδη πάντα μὲν φόβου πλέα· ἐν ὄμμασιν τἀνταῖα φαίνεται θεῶν, βοᾷ δ’ ἐν ὠσὶ κέλαδος οὐ παιώνιος· τοία κακῶν ἔκπληξις ἐκφοβεῖ φρένας.
τοιγὰρ κέλευθον τήνδ’ ἄνευ τ’ ὀχημάτων χλιδῆς τε τῆς πάροιθεν ἐκ δόμων πάλιν ἔστειλα, παιδὸς πατρὶ πρευμενεῖς χοὰς φέρουσ’, ἅπερ νεκροῖσι μειλικτήρια, βοός τ’ ἀφ’ ἁγνῆς λευκὸν εὔποτον γάλα, τῆς τ’ ἀνθεμουργοῦ στάγμα, παμφαὲς μέλι, λιβάσιν ὑδρηλαῖς παρθένου πηγῆς μέτα, ἀκήρατόν τε μητρὸς ἀγρίας ἄπο ποτόν, παλαιᾶς ἀμπέλου γάνος τόδε· τῆς τ’ αἰὲν ἐν φύλλοισι θαλλούσης βίον ξανθῆς ἐλαίας καρπὸς εὐώδης πάρα, ἄνθη τε πλεκτά, παμφόρου γαίας τέκνα.
ἀλλ’, ὦ φίλοι, χοαῖσι ταῖσδε νερτέρων ὕμνους ἐπευφημεῖτε, τόν τε δαίμονα Δαρεῖον ἀνακαλεῖσθε, γαπότους δ’ ἐγὼ τιμὰς προπέμψω τάσδε νερτέροις θεοῖς.
βασίλεια γύναι, πρέσβος Πέρσαις, σύ τε πέμπε χοὰς θαλάμους ὑπὸ γῆς, ἡμεῖς θ’ ὕμνοις αἰτησόμεθα φθιμένων πομποὺς εὔφρονας εἶναι κατὰ γαίας.
ἀλλά, χθόνιοι δαίμονες ἁγνοί, Γῆ τε καὶ Ἑρμῆ, βασιλεῦ τ’ ἐνέρων, πέμψατ’ ἔνερθεν ψυχὴν ἐς φῶς· εἰ γάρ τι κακῶν ἄκος οἶδε πλέον, μόνος ἂν θνητῶν πέρας εἴποι.
ἦ ῥ’ ἀίει μου μακαρίτας  ἰσοδαίμων βασιλεὺς βάρ- βαρα σαφηνῆ ἱέντος τὰ παναίολ’ αἰανῆ δύσθροα βάγματα; παντάλαν’ ἄχη διαβοάσω; νέρθεν ἆρα κλύει μου; ἀλλὰ σύ μοι, Γᾶ τε καὶ ἄλλοι  χθονίων ἁγεμόνες, δαί- μονα μεγαυχῆ ἰόντ’ αἰνέσατ’ ἐκ δόμων, Περσᾶν Σουσιγενῆ θεόν· πέμπετε δ’ ἄνω οἷον οὔπω Περσὶς αἶ’ ἐκάλυψεν.
ἦ φίλος ἀνήρ, φίλος ὄχθος·  φίλα γὰρ κέκευθεν ἤθη.
Ἀιδωνεὺς δ’ ἀναπομπὸς ἀνίει, Ἀιδωνεύς, οἶον ἀνάκτορα Δαριᾶνα. ἠέ.
οὐδὲ γὰρ ἄνδρας ποτ’ ἀπώλλυ  πολεμοφθόροισιν ἄταις, θεομήστωρ δ’ ἐκικλῄσκετο Πέρσαις, θεομήστωρ δ’ ἔσκεν, ἐπεὶ στρατὸν εὖ ποδούχει. ἠέ.
βαλλήν, ἀρχαῖος  βαλλήν, ἴθι, ἱκοῦ· ἔλθ’ ἐπ’ ἄκρον κόρυμβον ὄχθου, κροκόβαπτον ποδὸς εὔμαριν ἀείρων, βασιλείου τιήρας φάλαρον πιφαύσκων.
βάσκε πάτερ ἄκακε Δαριάν, οἴ.
ὅπως αἰανῆ  κλύῃς νέα τ’ ἄχη, δέσποτα δεσποτᾶν φάνηθι.
Στυγία γάρ τις ἐπ’ ἀχλὺς πεπόταται· νεολαία γὰρ ἤδη κατὰ πᾶσ’ ὄλωλεν.
βάσκε πάτερ ἄκακε Δαριάν, οἴ.
αἰαῖ αἰαῖ·  ὦ πολύκλαυτε φίλοισι θανών, τί τάδε, δυνάστα, δυνάστα, περισσὰ δίδυμα δὶς γοέδν’ ἁμάρτια; πᾶσαι γᾷ τᾷδ’ ἐξέφθινται τρίσκαλμοι νᾶες ἄναες ἄναες.
ΕΙΔΩΛΟΝ ΔΑΡΕΙΟΥὦ πιστὰ πιστῶν ἥλικές θ’ ἥβης ἐμῆς Πέρσαι γεραιοί, τίνα πόλις πονεῖ πόνον; στένει, κέκοπται, καὶ χαράσσεται πέδον.
λεύσσων δ’ ἄκοιτιν τὴν ἐμὴν τάφου πέλας ταρβῶ, χοὰς δὲ πρευμενὴς ἐδεξάμην.
ὑμεῖς δὲ θρηνεῖτ’ ἐγγὺς ἑστῶτες τάφου καὶ ψυχαγωγοῖς ὀρθιάζοντες γόοις οἰκτρῶς καλεῖσθέ μ’· ἐστὶ δ’ οὐκ εὐέξοδον ἄλλως τε πάντως, χοἰ κατὰ χθονὸς θεοὶ λαβεῖν ἀμείνους εἰσὶν ἢ μεθιέναι.
ὅμως δ’ ἐκείνοις ἐνδυναστεύσας ἐγὼ ἥκω· τάχυνε δ’, ὡς ἄμεμπτος ὦ χρόνου.
τί ἐστὶ Πέρσαις νεοχμὸν ἐμβριθὲς κακόν; σέβομαι μὲν προσιδέσθαι,  σέβομαι δ’ ἀντία λέξαι σέθεν ἀρχαίῳ περὶ τάρβει.
ἀλλ’ ἐπεὶ κάτωθεν ἦλθον σοῖς γόοις πεπεισμένος, μή τι μακιστῆρα μῦθον ἀλλὰ σύντομον λέγων εἰπὲ καὶ πέραινε πάντα, τὴν ἐμὴν αἰδῶ μεθείς.
δίομαι μὲν χαρίσασθαι,  δίομαι δ’ ἀντία φάσθαι, λέξας δύσλεκτα φίλοισιν.
ἀλλ’ ἐπεὶ δέος παλαιὸν σοὶ φρενῶν ἀνθίσταται, τῶν ἐμῶν λέκτρων γεραιὰ ξύννομ’, εὐγενὲς γύναι, κλαυμάτων λήξασα τῶνδε καὶ γόων σαφές τί μοι λέξον. ἀνθρώπεια δ’ ἄν τοι πήματ’ ἂν τύχοι βροτοῖς.
πολλὰ μὲν γὰρ ἐκ θαλάσσης, πολλὰ δ’ ἐκ χέρσου κακὰ γίγνεται θνητοῖς, ὁ μάσσων βίοτος ἢν ταθῇ πρόσω.
ὦ βροτῶν πάντων ὑπερσχὼν ὄλβον εὐτυχεῖ πότμῳ, ὡς ἕως τ’ ἔλευσσες αὐγὰς ἡλίου ζηλωτὸς ὢν βίοτον εὐαίωνα Πέρσαις ὡς θεὸς διήγαγες, νῦν τέ σε ζηλῶ θανόντα, πρὶν κακῶν ἰδεῖν βάθος.
πάντα γάρ, Δαρεῖ’, ἀκούσῃ μῦθον ἐν βραχεῖ χρόνῳ· διαπεπόρθηται τὰ Περσῶν πράγμαθ’, ὡς εἰπεῖν ἔπος.
τίνι τρόπῳ; λοιμοῦ τις ἦλθε σκηπτός, ἢ στάσις πόλει; οὐδαμῶς· ἀλλ’ ἀμφ’ Ἀθήνας πᾶς κατέφθαρται στρατός.
τίς δ’ ἐμῶν ἐκεῖσε παίδων ἐστρατηλάτει; φράσον.
θούριος Ξέρξης, κενώσας πᾶσαν ἠπείρου πλάκα.
πεζὸς ἢ ναύτης δὲ πεῖραν τήνδ’ ἐμώρανεν τάλας; ἀμφότερα· διπλοῦν μέτωπον ἦν δυοῖν στρατευμάτοιν.
πῶς δὲ καὶ στρατὸς τοσόσδε πεζὸς ἤνυσεν περᾶν; μηχαναῖς ἔζευξεν Ἕλλης πορθμόν, ὥστ’ ἔχειν πόρον.
καὶ τόδ’ ἐξέπραξεν, ὥστε Βόσπορον κλῇσαι μέγαν; ὧδ’ ἔχει· γνώμης δέ πού τις δαιμόνων ξυνήψατο.
φεῦ, μέγας τις ἦλθε δαίμων, ὥστε μὴ φρονεῖν καλῶς.
ὡς ἰδεῖν τέλος πάρεστιν οἷον ἤνυσεν κακόν.
καὶ τί δὴ πράξασιν αὐτοῖς ὧδ’ ἐπιστενάζετε; ναυτικὸς στρατὸς κακωθεὶς πεζὸν ὤλεσε στρατόν.
ὧδε παμπήδην δὲ λαὸς πᾶς κατέφθαρται δορί; πρὸς τάδ’ ὡς Σούσων μὲν ἄστυ πᾶν κενανδρίαν στένει— ὦ πόποι κεδνῆς ἀρωγῆς κἀπικουρίας στρατοῦ.
Βακτρίων δ’ ἔρρει πανώλης δῆμος † οὐδέ τις γέρων.
ὦ μέλεος, οἵαν ἄρ’ ἥβην ξυμμάχων ἀπώλεσεν.
μονάδα δὲ Ξέρξην ἔρημόν φασιν οὐ πολλῶν μέτα— πῶς τε δὴ καὶ ποῖ τελευτᾶν; ἔστι τις σωτηρία; ἄσμενον μολεῖν γέφυραν γαῖν δυοῖν ζευκτηρίαν.
καὶ πρὸς ἤπειρον σεσῶσθαι τήνδε, τοῦτ’ ἐτήτυμον; ναί· λόγος κρατεῖ σαφηνὴς τοῦτό γ’· οὐκ ἔνι στάσις.
φεῦ, ταχεῖά γ’ ἦλθε χρησμῶν πρᾶξις, ἐς δὲ παῖδ’ ἐμὸν Ζεὺς ἀπέσκηψεν τελευτὴν θεσφάτων· ἐγὼ δέ που διὰ μακροῦ χρόνου τάδ’ ηὔχουν ἐκτελευτήσειν θεούς· ἀλλ’, ὅταν σπεύδῃ τις αὐτός, χὠ θεὸς συνάπτεται.
νῦν κακῶν ἔοικε πηγὴ πᾶσιν ηὑρῆσθαι φίλοις.
παῖς δ’ ἐμὸς τάδ’ οὐ κατειδὼς ἤνυσεν νέῳ θράσει· ὅστις Ἑλλήσποντον ἱρὸν δοῦλον ὣς δεσμώμασιν ἤλπισε σχήσειν ῥέοντα, Βόσπορον ῥόον θεοῦ· καὶ πόρον μετερρύθμιζε, καὶ πέδαις σφυρηλάτοις περιβαλὼν πολλὴν κέλευθον ἤνυσεν πολλῷ στρατῷ.
θνητὸς ὢν θεῶν τε πάντων ᾤετ’, οὐκ εὐβουλίᾳ, καὶ Ποσειδῶνος κρατήσειν· πῶς τάδ’ οὐ νόσος φρενῶν εἶχε παῖδ’ ἐμόν; δέδοικα μὴ πολὺς πλούτου πόνος οὑμὸς ἀνθρώποις γένηται τοῦ φθάσαντος ἁρπαγή.
ταῦτά τοι κακοῖς ὁμιλῶν ἀνδράσιν διδάσκεται θούριος Ξέρξης· λέγουσι δ’ ὡς σὺ μὲν μέγαν τέκνοις πλοῦτον ἐκτήσω ξὺν αἰχμῇ, τὸν δ’ ἀνανδρίας ὕπο ἔνδον αἰχμάζειν, πατρῷον δ’ ὄλβον οὐδὲν αὐξάνειν.
τοιάδ’ ἐξ ἀνδρῶν ὀνείδη πολλάκις κλύων κακῶν τήνδ’ ἐβούλευσεν κέλευθον καὶ στράτευμ’ ἐφ’ Ἑλλάδα.
τοιγάρ σφιν ἔργον ἐστὶν ἐξειργασμένον μέγιστον, ἀείμνηστον, οἷον οὐδέπω τόδ’ ἄστυ Σούσων ἐξεκείνωσ’ ἐμπεσόν, ἐξ οὗτε τιμὴν Ζεὺς ἄναξ τήνδ’ ὤπασεν, ἕν’ ἄνδρα πάσης Ἀσίδος μηλοτρόφου ταγεῖν, ἔχοντα σκῆπτρον εὐθυντήριον.
Μῆδος γὰρ ἦν ὁ πρῶτος ἡγεμὼν στρατοῦ· ἄλλος δ’ ἐκείνου παῖς τόδ’ ἔργον ἤνυσεν· φρένες γὰρ αὐτοῦ θυμὸν ᾠακοστρόφουν.
τρίτος δ’ ἀπ’ αὐτοῦ Κῦρος, εὐδαίμων ἀνήρ, ἄρξας ἔθηκε πᾶσιν εἰρήνην φίλοις· Λυδῶν δὲ λαὸν καὶ Φρυγῶν ἐκτήσατο, Ἰωνίαν τε πᾶσαν ἤλασεν βίᾳ.
θεὸς γὰρ οὐκ ἤχθηρεν, ὡς εὔφρων ἔφυ.
Κύρου δὲ παῖς τέταρτος ηὔθυνε στρατόν.
πέμπτος δὲ Μάρδος ἦρξεν, αἰσχύνη πάτρᾳ θρόνοισί τ’ ἀρχαίοισι· τὸν δὲ σὺν δόλῳ Ἀρταφρένης ἔκτεινεν ἐσθλὸς ἐν δόμοις, ξὺν ἀνδράσιν φίλοισιν, οἷς τόδ’ ἦν χρέος.
[ἕκτος δὲ Μάραφις, ἕβδομος δ’ Ἀρταφρένης.] κἀγὼ πάλου τ’ ἔκυρσα τοῦπερ ἤθελον, κἀπεστράτευσα πολλὰ σὺν πολλῷ στρατῷ· ἀλλ’ οὐ κακὸν τοσόνδε προσέβαλον πόλει.
Ξέρξης δ’ ἐμὸς παῖςνέος ἐὼν νέα φρονεῖ, κοὐ μνημονεύει τὰς ἐμὰς ἐπιστολάς· εὖ γὰρ σαφῶς τόδ’ ἴστ’, ἐμοὶ ξυνήλικες, ἅπαντες ἡμεῖς, οἳ κράτη τάδ’ ἔσχομεν, οὐκ ἂν φανεῖμεν πήματ’ ἔρξαντες τόσα.
τί οὖν, ἄναξ Δαρεῖε; ποῖ καταστρέφεις λόγων τελευτήν; πῶς ἂν ἐκ τούτων ἔτι πράσσοιμεν ὡς ἄριστα Περσικὸς λεώς; εἰ μὴ στρατεύοισθ’ ἐς τὸν Ἑλλήνων τόπον, μηδ’ εἰ στράτευμα πλεῖον ᾖ τὸ Μηδικόν.
αὐτὴ γὰρ ἡ γῆ ξύμμαχος κείνοις πέλει.
πῶς τοῦτ’ ἔλεξας, τίνι τρόπῳ δὲ συμμαχεῖ; κτείνουσα λιμῷ τοὺς ὑπερπόλλους ἄγαν.
ἀλλ’ εὐσταλῆ τοι λεκτὸν ἀροῦμεν στόλον.
ἀλλ’ οὐδ’ ὁ μείνας νῦν ἐν Ἑλλάδος τόποις στρατὸς κυρήσει νοστίμου σωτηρίας.
πῶς εἶπας; οὐ γὰρ πᾶν στράτευμα βαρβάρων περᾷ τὸν Ἕλλης πορθμὸν Εὐρώπης ἄπο; παῦροί γε πολλῶν, εἴ τι πιστεῦσαι θεῶν χρὴ θεσφάτοισιν, ἐς τὰ νῦν πεπραγμένα βλέψαντα· συμβαίνει γὰρ οὐ τὰ μέν, τὰ δ’ οὔ.
κεἴπερ τάδ’ ἐστί, πλῆθος ἔκκριτον στρατοῦ λείπει κεναῖσιν ἐλπίσιν πεπεισμένος.
μίμνουσι δ’ ἔνθα πεδίον Ἀσωπὸς ῥοαῖς ἄρδει, φίλον πίασμα Βοιωτῶν χθονί· οὗ σφιν κακῶν ὕψιστ’ ἐπαμμένει παθεῖν, ὕβρεως ἄποινα κἀθέων φρονημάτων· οἳ γῆν μολόντες Ἑλλάδ’ οὐ θεῶν βρέτη ᾐδοῦντο συλᾶν οὐδὲ πιμπράναι νεώς· βωμοὶ δ’ ἄιστοι, δαιμόνων θ’ ἱδρύματα πρόρριζα φύρδην ἐξανέστραπται βάθρων.
τοιγὰρ κακῶς δράσαντες οὐκ ἐλάσσονα πάσχουσι, τὰ δὲ μέλλουσι, κοὐδέπω κακῶν κρηπὶς ὕπεστιν, ἀλλ’ ἔτ’ ἐκπιδύεται.
τόσος γὰρ ἔσται πέλανος αἱματοσφαγὴς πρὸς γῇ Πλαταιῶν Δωρίδος λόγχης ὕπο· θῖνες νεκρῶν δὲ καὶ τριτοσπόρῳ γονῇ ἄφωνα σημανοῦσιν ὄμμασιν βροτῶν ὡς οὐχ ὑπέρφευ θνητὸν ὄντα χρὴ φρονεῖν.
ὕβρις γὰρ ἐξανθοῦσ’ ἐκάρπωσεν στάχυν ἄτης, ὅθεν πάγκλαυτον ἐξαμᾷ θέρος.
τοιαῦθ’ ὁρῶντες τῶνδε τἀπιτίμια μέμνησθ’ Ἀθηνῶν Ἑλλάδος τε, μηδέ τις ὑπερφρονήσας τὸν παρόντα δαίμονα ἄλλων ἐρασθεὶς ὄλβον ἐκχέῃ μέγαν.
Ζεύς τοι κολαστὴς τῶν ὑπερκόμπων ἄγαν φρονημάτων ἔπεστιν, εὔθυνος βαρύς.
πρὸς ταῦτ’ ἐκεῖνον, σωφρονεῖν κεχρημένοι, πινύσκετ’ εὐλόγοισι νουθετήμασιν, λῆξαι θεοβλαβοῦνθ’ ὑπερκόμπῳ θράσει.
σὺ δ’, ὦ γεραιὰ μῆτερ ἡ Ξέρξου φίλη, ἐλθοῦσ’ ἐς οἴκους κόσμον ὅστις εὐπρεπὴς λαβοῦσ’ ὑπαντίαζε παιδί. † πάντα γὰρ κακῶν ὑπ’ ἄλγους λακίδες ἀμφὶ σώματι στημορραγοῦσι ποικίλων ἐσθημάτων.
ἀλλ’ αὐτὸν εὐφρόνως σὺ πράυνον λόγοις· μόνης γάρ, οἶδα, σοῦ κλύων ἀνέξεται.
ἐγὼ δ’ ἄπειμι γῆς ὑπὸ ζόφον κάτω.
ὑμεῖς δέ, πρέσβεις, χαίρετ’, ἐν κακοῖς ὅμως ψυχῇ διδόντες ἡδονὴν καθ’ ἡμέραν, ὡς τοῖς θανοῦσι πλοῦτος οὐδὲν ὠφελεῖ.
ἦ πολλὰ καὶ παρόντα καὶ μέλλοντ’ ἔτι ἤλγησ’ ἀκούσας βαρβάροισι πήματα.
ὦ δαῖμον, ὥς με πόλλ’ ἐσέρχεται κακῶν ἄλγη, μάλιστα δ’ ἥδε συμφορὰ δάκνει, ἀτιμίαν γε παιδὸς ἀμφὶ σώματι ἐσθημάτων κλύουσαν, ἥ νιν ἀμπέχει.
ἀλλ’ εἶμι, καὶ λαβοῦσα κόσμον ἐκ δόμων ὑπαντιάζειν † ἐμῷ παιδὶ πειράσομαι. † οὐ γὰρ τὰ φίλτατ’ ἐν κακοῖς προδώσομεν.
ὦ πόποι ἦ μεγάλας ἀγαθᾶς τε πο-  λισσονόμου βιοτᾶς ἐπεκύρσαμεν, εὖθ’ ὁ γηραιὸς πανταρκὴς ἀκάκας ἄμαχος βασι- λεὺς ἰσόθεος Δα- ρεῖος ἆρχε χώρας.
πρῶτα μὲν εὐδοκίμους στρατιὰς ἀπε-  φαινόμεθ’, οἱ δὲ νομίσματα πύργινα πάντ’ ἐπηύθυνον.
νόστοι δ’ ἐκ πολέμων ἀπόνους ἀπα- θεῖς <πάλιν> εὖ πράς- σοντας ἆγον [ἐς] οἴκους.
ὅσσας δ’ εἷλε πόλεις πόρον οὐ διαβὰς Ἅλυος ποτα- μοῖο,  οὐδ’ ἀφ’ ἑστίας συθείς, οἷαι Στρυμονίου πελάγους Ἀχελωίδες εἰσὶ πάροικοι Θρῃκίων ἐπαύλων, λίμνας τ’ ἔκτοθεν αἳ κατὰ χέρσον ἐληλαμέναι πέρι πύργον  τοῦδ’ ἄνακτος ἄιον, Ἕλλας τ’ ἀμφὶ πόρον πλατὺν εὐχόμεναι, μυχία τε Προ- ποντίς, καὶ στόμωμα Πόντου· νᾶσοί θ’ αἳ κατὰ πρῶν’ ἅλιον περίκλυστοι  τᾷδε γᾷ προσήμεναι οἵα Λέσβος ἐλαιόφυτός τε Σάμος, Χίος, ἠδὲ Πάρος, Νάξος, Μύκονος, Τήνῳ τε συνάπτουσ’ Ἄνδρος ἀγχιγείτων.
καὶ τὰς ἀγχιάλους ἐκράτυνε μεσάκτους,  Λῆμνον, Ἰκάρου θ’ ἕδος, καὶ Ῥόδον ἠδὲ Κνίδον Κυπρίας τε πόλεις, Πάφον ἠδὲ Σόλους, Σαλαμῖνά τε, τᾶς νῦν ματρόπολις τῶνδ’ αἰτία στεναγμῶν.
καὶ τὰς εὐκτεάνους κατὰ κλῆρον Ἰαόνιον πολυάν- δρους  Ἑλλάνων ἐκράτυνε † σφετέραις φρεσίν.
ἀκάματον δὲ παρῆν σθένος ἀνδρῶν τευχηστήρων παμμείκτων τ’ ἐπικούρων.
νῦν δ’ οὐκ ἀμφιλόγως θεότρεπτα τάδ’ αὖ φέρομεν, πολέμοιο δμαθέντες μεγάλως πλαγαῖσι ποντίαισιν.
ΞΕΡΞΗΣἰὼ ἰὼ, δύστηνος ἐγὼ στυγερᾶς μοίρας τῆσδε κυρήσας ἀτεκμαρτοτάτης, ὡς ὠμοφρόνως δαίμων ἐνέβη Περσῶν γενεᾷ· τί πάθω τλήμων; λέλυται γὰρ ἐμῶν γυίων ῥώμη.
τήνδ’ ἡλικίαν ἐσιδόντ’ ἀστῶν, εἴθ’ ὄφελεν, Ζεῦ, κἀμὲ μετ’ ἀνδρῶν τῶν οἰχομένων θανάτου κατὰ μοῖρα καλύψαι.
ὀτοτοῖ, βασιλεῦ, στρατιᾶς ἀγαθῆς καὶ περσονόμου τιμῆς μεγάλης, κόσμου τ’ ἀνδρῶν, οὓς νῦν δαίμων ἐπέκειρεν.
γᾶ δ’ αἰάζει τὰν ἐγγαίαν ἥβαν Ξέρξᾳ κταμέναν, Ἅιδου σάκτορι Περσᾶν· † ἀγδαβάται γὰρ πολλοὶ φῶτες, χώρας ἄνθος, τοξοδάμαντες, πάνυ ταρφύς τις μυριὰς ἀνδρῶν, ἐξέφθινται.
αἰαῖ αἰαῖ κεδνᾶς ἀλκᾶς, Ἀσία δὲ χθών, βασιλεῦ γαίας, αἰνῶς αἰνῶς ἐπὶ γόνυ κέκλιται.
ὅδ’ ἐγών, οἰοῖ, αἰακτός,  μέλεος γέννᾳ γᾷ τε πατρῴᾳ κακὸν ἄρ’ ἐγενόμαν.
νόστου σοι τὰν πρόσφθογγον κακοφάτιδα βοάν, κακομέλετον ἰὰν Μαριανδυνοῦ θρηνητῆρος πέμψω πέμψω, πολύδακρυν ἰαχάν.
ἵετ’ αἰανῆ [καὶ] πάνδυρτον  δύσθροον αὐδάν. δαίμων γὰρ ὅδ’ αὖ μετάτροπος ἐπ’ ἐμοί.
ἥσω τοι τὰν πάνδυρτον, ζαπαθέα τε σέβων ἁλίτυπά τε βάρη, πόλεως γέννας πενθητῆρος.
<κλάγξω> κλάγξω δὲ γόον ἀρίδακρυν.
Ἰάων γὰρ ἀπηύρα,  Ἰάων ναύφαρκτος Ἄρης ἑτεραλκὴς νυχίαν πλάκα κερσάμενος δυσδαίμονά τ’ ἀκτάν.
οἰοιοῖ, βόα καὶ πάντ’ ἐκπεύθου.
ποῦ δὲ φίλων ἄλλος ὄχλος; ποῦ δέ σοι παραστάται, οἷος ἦν Φαρανδάκης, Σούσας, Πελάγων, Δοτάμας, Ψάμμις, Σουσισκάνης τ’, ἠδ’ Ἀγαβάτας Ἀγαβάτανα λιπών; ὀλοοὺς ἀπέλειπον  Τυρίας ἐκ ναὸς ἔρροντας ἐπ’ ἀκταῖς Σαλαμινιάσι, στυφελοῦ θείνοντας ἐπ’ ἀκτᾶς.
οἰοιοῖ, ποῦ δή σοι Φαρνοῦχος; κἀριόμαρδός γ’ ἀγαθός; ποῦ δὲ Σευάλκης ἄναξ, ἢ Λίλαιος εὐπάτωρ, Μέμφις, Θάρυβις, καὶ Μασίστρας, Ἀρτεμβάρης τ’ ἠδ’ Ὑσταίχμας; τάδε σ’ ἐπανέρομαι.
ἰὼ ἰώ μοι,  τὰς ὠγυγίους κατιδόντες στυγνὰς Ἀθάνας πάντες ἑνὶ πιτύλῳ, ἐἕ, ἐἕ, τλάμονες ἀσπαίρουσι χέρσῳ.
ἦ καὶ τὸν Πέρσαν αὐτοῦ τὸν σὸν πιστὸν πάντ’ ὀφθαλμὸν μυρία μυρία πεμπαστὰν Βατανώχου παῖδ’ Ἄλπιστον .     .     .     .     .
τοῦ Σησάμα τοῦ Μεγαβάτα, Πάρθον τε μέγαν τ’ Οἰβάρην ἔλιπες ἔλιπες; ὢ ὢ <ὢ> δᾴων.
Πέρσαις ἀγαυοῖς κακὰ πρόκακα λέγεις.
ἴυγγά μοι δῆτ’  ἀγαθῶν ἑτάρων ὑπορίνεις, <ἄλαστ’> ἄλαστα στυγνὰ πρόκακα λέγων.
βοᾷ βοᾷ <μοι> μελέων ἔντοσθεν ἦτορ.
καὶ μὴν ἄλλους γε ποθοῦμεν, Μάρδων ἀνδρῶν μυριοταγὸν Ξάνθην, Ἀρίων τ’ Ἀγχάρην, Δίαιξίν τ’ ἠδ’ Ἀρσάκην ἱππιάνακτας, κἠγδαδάταν καὶ Λυθίμναν Τόλμον τ’ αἰχμᾶς ἀκόρεστον.
ἔταφον ἔταφον, οὐκ ἀμφὶ σκηναῖς τροχηλάτοις, <οὐκ> ὄπιθεν ἑπομένους.
βεβᾶσι γὰρ τοίπερ ἀγρέται στρατοῦ.
βεβᾶσιν, οἴ, νώνυμοι.
ἰὴ ἰή, ἰὼ ἰώ.
ἰὼ ἰώ, δαίμονες, ἔθεσθ’ ἄελπτον κακὸν διαπρέπον, οἷον δέδορκεν Ἄτα.
πεπλήγμεθ’ οἵᾳ δι’ αἰῶνος τύχᾳ·  πεπλήγμεθ’· εὔδηλα γάρ· νέᾳ νέᾳ δύᾳ δύᾳ· Ἰαόνων ναυβατᾶν κύρσαντες οὐκ εὐτυχῶς.
δυσπόλεμον δὴ γένος τὸ Περσᾶν.
πῶς δ’ οὔ; στρατὸν μὲν τοσοῦ-  τον τάλας πέπληγμαι.
τί δ’ οὐκ ὄλωλεν, μεγάλατε, Περσᾶν; ὁρᾷς τὸ λοιπὸν τόδε τᾶς ἐμᾶς στολᾶς; ὁρῶ ὁρῶ.
τόνδε τ’ ὀιστοδέγμονα— τί τόδε λέγεις σεσωμένον; θησαυρὸν βελέεσσιν.
βαιά γ’ ὡς ἀπὸ πολλῶν.
ἐσπανίσμεθ’ ἀρωγῶν.
Ἰάνων λαὸς οὐ φυγαίχμας.
ἄγαν ἄρειος· κατεῖ-  δον δὲ πῆμ’ ἄελπτον.
τραπέντα ναύφρακτον ἐρεῖς ὅμιλον; πέπλον δ’ ἐπέρρηξ’ ἐπὶ συμφορᾷ κακοῦ.
παπαῖ παπαῖ.
καὶ πλέον ἢ παπαῖ μὲν οὖν.
δίδυμα γάρ ἐστι καὶ τριπλᾶ— λυπρά, χάρματα δ’ ἐχθροῖς.
καὶ σθένος γ’ ἐκολούθη— γυμνός εἰμι προπομπῶν.
φίλων ἄταισι ποντίαισιν.
δίαινε δίαινε πῆμα· πρὸς δόμους δ’ ἴθι.
διαίνομαι γοεδνὸς ὤν.
βόα νυν ἀντίδουπά μοι.
δόσιν κακὰν κακῶν κακοῖς.
ἴυζε μέλος ὁμοῦ τιθείς.
ὀτοτοτοτοῖ.
βαρεῖά γ’ ἅδε συμφορά.
οἴ, μάλα καὶ τόδ’ ἀλγῶ.
ἔρεσσ’ ἔρεσσε καὶ στέναζ’ ἐμὴν χάριν.
αἰαῖ αἰαῖ, δύα δύα.
βόα νυν ἀντίδουπά μοι.
μέλειν πάρεστι, δέσποτα.
ἐπορθίαζέ νυν γόοις.
ὀτοτοτοτοῖ.
μέλαινα δ’ ἀμμεμείξεται, οἴ, στονόεσσα πλαγά.
καὶ στέρν’ ἄρασσε κἀπιβόα τὸ Μύσιον.
ἀνία, ἀνία.
καί μοι γενείου πέρθε λευκήρη τρίχα.
ἄπριγδ’ ἄπριγδα μάλα γοεδνά.
ἀύτει δ’ ὀξύ.
καὶ τάδ’ ἔρξω.
πέπλον δ’ ἔρεικε κολπίαν ἀκμῇ χερῶν.
ἀνία, ἀνία.
καὶ ψάλλ’ ἔθειραν καὶ κατοίκτισαι στρατόν.
ἄπριγδ’ ἄπριγδα μάλα γοεδνά.
διαίνου δ’ ὄσσε.
τέγγομαί τοι.
βόα νυν ἀντίδουπά μοι.
οἰοῖ οἰοῖ.
αἰακτὸς ἐς δόμους κίε.
ἰὼ ἰώ [Περσὶς αἶα δύσβατος.] ἰωὰ δὴ κατ’ ἄστυ.
ἰωὰ δῆτα, ναὶ ναί.
γοᾶσθ’ ἁβροβάται.
ἰὼ ἰώ, Περσὶς αἶα δύσβατος.
ἠὴ ἠή, τρισκάλμοισιν, ἠὴ ἠή, βάρισιν ὀλόμενοι.
πέμψω τοί σε δυσθρόοις γόοις.
Δήμητερ ἑστιοῦχ’ Ἐλευσῖνος χθονὸς τῆσδ’, οἵ τε ναοὺς ἔχετε πρόσπολοι θεᾶς, εὐδαιμονεῖν με Θησέα τε παῖδ’ ἐμὸν πόλιν τ’ Ἀθηνῶν τήν τε Πιτθέως χθόνα, ἐν ἧι με θρέψας ὀλβίοις ἐν δώμασιν Αἴθραν πατὴρ δίδωσι τῶι Πανδίονος Αἰγεῖ δάμαρτα Λοξίου μαντεύμασιν.
ἐς τάσδε γὰρ βλέψασ’ ἐπηυξάμην τάδε γραῦς, αἳ λιποῦσαι δώματ’ Ἀργείας χθονὸς ἱκτῆρι θαλλῶι προσπίτνουσ’ ἐμὸν γόνυ, πάθος παθοῦσαι δεινόν· ἀμφὶ γὰρ πύλας Κάδμου θανόντων ἑπτὰ γενναίων τέκνων ἄπαιδές εἰσιν, οὕς ποτ’ Ἀργείων ἄναξ Ἄδραστος ἤγαγ’, Οἰδίπου παγκληρίας μέρος κατασχεῖν φυγάδι Πολυνείκει θέλων γαμβρῶι. νεκροὺς δὲ τοὺς ὀλωλότας δορὶ θάψαι θέλουσι τῶνδε μητέρες χθονί, εἴργουσι δ’ οἱ κρατοῦντες οὐδ’ ἀναίρεσιν δοῦναι θέλουσι, νόμιμ’ ἀτίζοντες θεῶν.
κοινὸν δὲ φόρτον ταῖσδ’ ἔχων χρείας ἐμῆς Ἄδραστος ὄμμα δάκρυσιν τέγγων ὅδε κεῖται, τό τ’ ἔγχος τήν τε δυστυχεστάτην στένων στρατείαν ἣν ἔπεμψεν ἐκ δόμων· ὅς μ’ ἐξοτρύνει παῖδ’ ἐμὸν πεῖσαι λιταῖς νεκρῶν κομιστὴν ἢ λόγοισιν ἢ δορὸς ῥώμηι γενέσθαι καὶ τάφου μεταίτιον, κοινὸν τόδ’ ἔργον προστιθεὶς ἐμῶι τέκνωι πόλει τ’ Ἀθηνῶν. τυγχάνω δ’ ὑπὲρ χθονὸς ἀρότου προθύουσ’, ἐκ δόμων ἐλθοῦσ’ ἐμῶν πρὸς τόνδε σηκόν, ἔνθα πρῶτα φαίνεται φρίξας ὑπὲρ γῆς τῆσδε κάρπιμος στάχυς.
δεσμὸν δ’ ἄδεσμον τόνδ’ ἔχουσα φυλλάδος μένω πρὸς ἁγναῖς ἐσχάραις δυοῖν θεαῖν Κόρης τε καὶ Δήμητρος, οἰκτίρουσα μὲν πολιὰς ἄπαιδας τάσδε μητέρας τέκνων, σέβουσα δ’ ἱερὰ στέμματ’. οἴχεται δέ μοι κῆρυξ πρὸς ἄστυ δεῦρο Θησέα καλῶν, ὡς ἢ τὸ τούτων λυπρὸν ἐξέληι χθονὸς ἢ τάσδ’ ἀνάγκας ἱκεσίους λύσηι, θεοὺς ὅσιόν τι δράσας· πάντα γὰρ δι’ ἀρσένων γυναιξὶ πράσσειν εἰκὸς αἵτινες σοφαί.
ἱκετεύω σε, γεραιά, γεραιῶν ἐκ στομάτων πρὸς γόνυ πίπτουσα τὸ σόν· †ἄνομοι τέκνα λῦσαι φθιμένων νεκύων οἳ† καταλείπουσι μέλη θανάτωι λυσιμελεῖ θηρσὶν ὀρείοισι βοράν· ἐσιδοῦσ’ οἰκτρὰ μὲν ὄσσων δάκρυ’ ἀμφὶ βλεφάροις, ῥυ- σὰ δὲ σαρκῶν πολιᾶν καταδρύμματα χειρῶν. τί γάρ; ἃ φθιμένους παῖ- δας ἐμοὺς οὔτε δόμοις προθέμαν οὔτε τάφων χώματα γαίας ἐσορῶ.
ἔτεκες καὶ σύ ποτ’, ὦ πότνια, κοῦρον φίλα ποιη- σαμένα λέκτρα πόσει σῶι· μετά νυν δὸς ἐμοὶ σᾶς διανοίας, μετάδος δ’, ὅσσον ἐπαλγῶ μελέα <’γὼ> φθιμένων οὓς ἔτεκον· παράπεισον δὲ σόν, ὤ, λίσσομαι, ἐλθεῖν τέκνον Ἰσμη- νὸν ἐμάν τ’ ἐς χέρα θεῖναι νεκύων θαλερῶν σώματ’ ἀλαίνοντ’ ἄταφα.
ὁσίως οὔχ, ὑπ’ ἀνάγκας δὲ προπίπτουσα προσαιτοῦσ’ ἔμολον δεξιπύρους θεῶν θυμέλας· ἔχομεν δ’ ἔνδικα, καὶ σοί τι πάρεστι σθένος ὥστ’ εὐ- τεκνίαι δυστυχίαν τὰν παρ’ ἐμοὶ καθελεῖν· οἰκτρὰ δὲ πάσχουσ’ ἱκετεύω σὸν ἐμοὶ παῖ- δα ταλαίναι ’ν χερὶ θεῖναι νέκυν, ἀμ- φιβαλεῖν λυγρὰ μέλη παιδὸς ἐμοῦ.
ἀγὼν ὅδ’ ἄλλος ἔρχεται γόων γόοις διάδοχος, ἀχοῦσι προσπόλων χέρες.
ἴτ’ ὦ ξυνωιδοὶ κακοῖς, ἴτ’ ὦ ξυναλγηδόνες, χορὸν τὸν Ἅιδας σέβει· διὰ παρῆιδος ὄνυχι λευκᾶς αἱματοῦτε χρῶτα φόνιον· <ἒ ἔ.> τὰ γὰρ φθιτῶν τοῖς ὁρῶσι κόσμος.
ἄπληστος ἅδε μ’ ἐξάγει χάρις γόων πολύπονος, ὡς ἐξ ἁλιβλήτου πέτρας ὑγρὰ ῥέουσα σταγὼν ἄπαυστος αἰεὶ †γόων†.
τὸ γὰρ θανόντων τέκνων ἐπίπονόν τι κατὰ γυναῖκας ἐς γόους πάθος πέφυκεν· ἒ ἔ.
θανοῦσα τῶνδ’ ἀλγέων λαθοίμαν.
τίνων γόους ἤκουσα καὶ στέρνων κτύπον νεκρῶν τε θρήνους, τῶνδ’ ἀνακτόρων ἄπο ἠχοῦς ἰούσης; ὡς φόβος μ’ ἀναπτεροῖ μή μοί τι μήτηρ, ἣν μεταστείχω ποδὶ χρονίαν ἀποῦσαν ἐκ δόμων, ἔχηι νέον.
ἔα·τί χρῆμα; καινὰς ἐσβολὰς ὁρῶ λόγων· μητέρα γεραιὰν βωμίαν ἐφημένην ξένας θ’ ὁμοῦ γυναῖκας οὐχ ἕνα ῥυθμὸν κακῶν ἐχούσας· ἔκ τε γὰρ γερασμίων ὄσσων ἐλαύνουσ’ οἰκτρὸν ἐς γαῖαν δάκρυ, κουραί τε καὶ πεπλώματ’ οὐ θεωρικά.
τί ταῦτα, μῆτερ; σὸν τὸ μηνύειν ἐμοί, ἡμῶν δ’ ἀκούειν· προσδοκῶ τι γὰρ νέον.
ὦ παῖ, γυναῖκες αἵδε μητέρες τέκνων τῶν κατθανόντων ἀμφὶ Καδμείας πύλας ἑπτὰ στρατηγῶν· ἱκεσίοις δὲ σὺν κλάδοις φρουροῦσί μ’, ὡς δέδορκας, ἐν κύκλωι, τέκνον.
τίς δ’ ὁ στενάζων οἰκτρὸν ἐν πύλαις ὅδε; Ἄδραστος, ὡς λέγουσιν, Ἀργείων ἄναξ.
οἱ δ’ ἀμφὶ τόνδε παῖδες; ἦ τούτων τέκνα; οὔκ, ἀλλὰ νεκρῶν τῶν ὀλωλότων κόροι.
τί γὰρ πρὸς ἡμᾶς ἦλθον ἱκεσίαι χερί; οἶδ’· ἀλλὰ τῶνδε μῦθος οὑντεῦθεν, τέκνον.
σὲ τὸν κατήρη χλανιδίοις ἀνιστορῶ.
λέγ’ ἐκκαλύψας κρᾶτα καὶ πάρες γόον· πέρας γὰρ οὐδὲν μὴ διὰ γλώσσης ἰόν.
ὦ καλλίνικε γῆς Ἀθηναίων ἄναξ, Θησεῦ, σὸς ἱκέτης καὶ πόλεως ἥκω σέθεν.
τί χρῆμα θηρῶν καὶ τίνος χρείαν ἔχων; οἶσθ’ ἣν στρατείαν ἐστράτευσ’ ὀλεθρίαν; οὐ γάρ τι σιγῆι διεπέρασας Ἑλλάδα.
ἐνταῦθ’ ἀπώλεσ’ ἄνδρας Ἀργείων ἄκρους.
τοιαῦθ’ ὁ τλήμων πόλεμος ἐξεργάζεται.
τούτους θανόντας ἦλθον ἐξαιτῶν πόλιν.
κήρυξιν Ἑρμοῦ πίσυνος, ὡς θάψηις νεκρούς; κἄπειτά γ’ οἱ κτανόντες οὐκ ἐῶσί με.
τί γὰρ λέγουσιν, ὅσια χρήιζοντος σέθεν; τί δ’; εὐτυχοῦντες οὐκ ἐπίστανται φέρειν.
ξύμβουλον οὖν μ’ ἐπῆλθες; ἢ τίνος χάριν; κομίσαι σε, Θησεῦ, παῖδας Ἀργείων θέλων.
τὸ δ’ Ἄργος ἡμῖν ποῦ ’στιν; ἢ κόμποι μάτην; σφαλέντες οἰχόμεσθα· πρὸς σὲ δ’ ἥκομεν.
ἰδίαι δοκῆσάν σοι τόδ’ ἢ πάσηι πόλει; πάντες <σ’> ἱκνοῦνται Δαναΐδαι θάψαι νεκρούς.
ἐκ τοῦ δ’ ἐλαύνεις ἑπτὰ πρὸς Θήβας λόχους; δισσοῖσι γαμβροῖς τήνδε πορσύνων χάριν.
τῶι δ’ ἐξέδωκας παῖδας Ἀργείων σέθεν; οὐκ ἐγγενῆ συνῆψα κηδείαν δόμοις.
ἀλλὰ ξένοις ἔδωκας Ἀργείας κόρας; Τυδεῖ <γε> Πολυνείκει τε τῶι Θηβαιγενεῖ.
τίν’ εἰς ἔρωτα τῆσδε κηδείας μολών; Φοίβου μ’ ὑπῆλθε δυστόπαστ’ αἰνίγματα.
τί δ’ εἶπ’ Ἀπόλλων παρθένοις κραίνων γάμον; κάπρωι με δοῦναι καὶ λέοντι παῖδ’ ἐμώ.
σὺ δ’ ἐξελίσσεις πῶς θεοῦ θεσπίσματα; ἐλθόντε φυγάδε νυκτὸς εἰς ἐμὰς πύλας τίς καὶ τίς; εἰπέ· δύο γὰρ ἐξαυδᾶις ἅμα.
Τυδεὺς μάχην συνῆψε Πολυνείκης θ’ ἅμα.
ἦ τοῖσδ’ ἔδωκας θηρσὶν ὣς κόρας σέθεν; μάχην γε δισσοῖν κνωδάλοιν ἀπεικάσας.
ἦλθον δὲ δὴ πῶς πατρίδος ἐκλιπόνθ’ ὅρους; Τυδεὺς μὲν αἷμα συγγενὲς φεύγων χθονός.
ὁ δ’ Οἰδίπου <παῖς> τίνι τρόπωι Θήβας λιπών; ἀραῖς πατρώιαις, μὴ κασίγνητον κτάνοι.
σοφήν γ’ ἔλεξας τήνδ’ ἑκούσιον φυγήν.
ἀλλ’ οἱ μένοντες τοὺς ἀπόντας ἠδίκουν.
οὔ πού σφ’ ἀδελφὸς χρημάτων νοσφίζεται; ταύτηι δικάζων ἦλθον· εἶτ’ ἀπωλόμην.
μάντεις δ’ ἐπῆλθες ἐμπύρων τ’ εἶδες φλόγα; οἴμοι· διώκεις μ’ ἧι μάλιστ’ ἐγὼ ’σφάλην.
οὐκ ἦλθες, ὡς ἔοικεν, εὐνοίαι θεῶν.
τὸ δὲ πλέον, ἦλθον Ἀμφιάρεώ γε πρὸς βίαν.
οὕτω τὸ θεῖον ῥαιδίως ἀπεστράφης; νέων γὰρ ἀνδρῶν θόρυβος ἐξέπλησσέ με.
εὐψυχίαν ἔσπευσας ἀντ’ εὐβουλίας.
[ὃ δή γε πολλοὺς ὤλεσε στρατηλάτας.] ἀλλ’, ὦ καθ’ Ἑλλάδ’ ἀλκιμώτατον κάρα, ἄναξ Ἀθηνῶν, ἐν μὲν αἰσχύναις ἔχω πίτνων πρὸς οὖδας γόνυ σὸν ἀμπίσχειν χερί, πολιὸς ἀνὴρ τύραννος εὐδαίμων πάρος· ὅμως δ’ ἀνάγκη συμφοραῖς εἴκειν ἐμαῖς.
σῶσον νεκρούς μοι τἀμά τ’ οἰκτίρας κακὰ καὶ τῶν θανόντων τάσδε μητέρας τέκνων, αἷς γῆρας ἥκει πολιὸν εἰς ἀπαιδίαν, ἐλθεῖν δ’ ἔτλησαν δεῦρο καὶ ξένον πόδα θεῖναι μόλις γεραιὰ κινοῦσαι μέλη, πρεσβεύματ’ οὐ Δήμητρος ἐς μυστήρια ἀλλ’ ὡς νεκροὺς θάψωσιν, ἃς αὐτὰς ἐχρῆν κείνων ταφείσας χερσὶν ὡραίων τυχεῖν.
σοφὸν δὲ πενίαν τ’ εἰσορᾶν τὸν ὄλβιον πένητά τ’ ἐς τοὺς πλουσίους ἀποβλέπειν ζηλοῦνθ’, ἵν’ αὐτὸν χρημάτων ἔρως ἔχηι, τά τ’ οἰκτρὰ τοὺς μὴ δυστυχεῖς δεδορκέναι <                                    > τόν θ’ ὑμνοποιὸν αὐτὸς ἃν τίκτηι μέλη χαίροντα τίκτειν· ἢν δὲ μὴ πάσχηι τόδε, οὔτοι δύναιτ’ ἂν οἴκοθέν γ’ ἀτώμενος τέρπειν ἂν ἄλλους· οὐδὲ γὰρ δίκην ἔχει.
τάχ’ οὖν ἂν εἴποις· Πελοπίαν παρεὶς χθόνα πῶς ταῖς Ἀθήναις τόνδε προστάσσεις πόνον; ἐγὼ δίκαιός εἰμ’ ἀφηγεῖσθαι τάδε.
Σπάρτη μὲν ὠμὴ καὶ πεποίκιλται τρόπους, τὰ δ’ ἄλλα μικρὰ κἀσθενῆ· πόλις δὲ σὴ μόνη δύναιτ’ ἂν τόνδ’ ὑποστῆναι πόνον· τά τ’ οἰκτρὰ γὰρ δέδορκε καὶ νεανίαν ἔχει σε ποιμέν’ ἐσθλόν· οὗ χρείαι πόλεις πολλαὶ διώλοντ’, ἐνδεεῖς στρατηλάτου.
κἀγὼ τὸν αὐτὸν τῶιδέ σοι λόγον λέγω, Θησεῦ, δι’ οἴκτου τὰς ἐμὰς λαβεῖν τύχας.
ἄλλοισι δὴ ’πόνησ’ ἁμιλληθεὶς λόγωι τοιῶιδ’· ἔλεξε γάρ τις ὡς τὰ χείρονα πλείω βροτοῖσίν ἐστι τῶν ἀμεινόνων.
ἐγὼ δὲ τούτοις ἀντίαν γνώμην ἔχω, πλείω τὰ χρηστὰ τῶν κακῶν εἶναι βροτοῖς.
εἰ μὴ γὰρ ἦν τόδ’, οὐκ ἂν ἦμεν ἐν φάει.
αἰνῶ δ’ ὃς ἡμῖν βίοτον ἐκ πεφυρμένου καὶ θηριώδους θεῶν διεσταθμήσατο, πρῶτον μὲν ἐνθεὶς σύνεσιν, εἶτα δ’ ἄγγελον γλῶσσαν λόγων δούς, ὥστε γιγνώσκειν ὄπα, τροφήν τε καρποῦ τῆι τροφῆι τ’ ἀπ’ οὐρανοῦ σταγόνας ὑδρηλὰς ὡς τά τ’ ἐκ γαίας τρέφηι ἄρδηι τε νηδύν· πρὸς δὲ τοῖσι χείματος προβλήματ’ αἶθόν <τ’> ἐξαμύνασθαι θεοῦ, πόντου τε ναυστολήμαθ’ ὡς διαλλαγὰς ἔχοιμεν ἀλλήλοισιν ὧν πένοιτο γῆ.
ἃ δ’ ἔστ’ ἄσημα κοὐ σαφῶς γιγνώσκομεν, ἐς πῦρ βλέποντες καὶ κατὰ σπλάγχνων πτυχὰς μάντεις προσημαίνουσιν οἰωνῶν τ’ ἄπο.
ἆρ’ οὐ τρυφῶμεν, θεοῦ κατασκευὴν βίωι δόντος τοιαύτην, οἷσιν οὐκ ἀρκεῖ τάδε; ἀλλ’ ἡ φρόνησις τοῦ θεοῦ μεῖζον σθένειν ζητεῖ, τὸ γαῦρον δ’ ἐν φρεσὶν κεκτημένοι δοκοῦμεν εἶναι δαιμόνων σοφώτεροι.
ἧς καὶ σὺ φαίνηι δεκάδος, οὐ σοφὸς γεγώς, ὅστις κόρας μὲν θεσφάτοις Φοίβου ζυγεὶς ξένοισιν ὧδ’ ἔδωκας ὡς δόντων θεῶν, λαμπρὸν δὲ θολερῶι δῶμα συμμείξας τὸ σὸν ἥλκωσας οἴκους· χρὴ γὰρ οὔτε σώματα ἄδικα δικαίοις τὸν σοφὸν συμμειγνύναι εὐδαιμονοῦντάς τ’ ἐς δόμους κτᾶσθαι φίλους.
κοινὰς γὰρ ὁ θεὸς τὰς τύχας ἡγούμενος τοῖς τοῦ νοσοῦντος πήμασιν διώλεσεν τὸν οὐ νοσοῦντα κοὐδὲν ἠδικηκότα.
ἐς δὲ στρατείαν πάντας Ἀργείους ἄγων, μάντεων λεγόντων θέσφατ’ εἶτ’ ἀτιμάσας, βίαι παρελθὼν θεοὺς ἀπώλεσας πόλιν, νέοις παραχθεὶς οἵτινες τιμώμενοι χαίρουσι πολέμους τ’ αὐξάνουσ’ ἄνευ δίκης, φθείροντες ἀστούς, ὁ μὲν ὅπως στρατηλατῆι, ὁ δ’ ὡς ὑβρίζηι δύναμιν ἐς χεῖρας λαβών, ἄλλος δὲ κέρδους οὕνεκ’, οὐκ ἀποσκοπῶν τὸ πλῆθος εἴ τι βλάπτεται πάσχον τάδε.
τρεῖς γὰρ πολιτῶν μερίδες· οἱ μὲν ὄλβιοι ἀνωφελεῖς τε πλειόνων τ’ ἐρῶσ’ ἀεί· οἱ δ’ οὐκ ἔχοντες καὶ σπανίζοντες βίου δεινοί, νέμοντες τῶι φθόνωι πλέον μέρος, ἐς τούς <τ’> ἔχοντας κέντρ’ ἀφιᾶσιν κακά, γλώσσαις πονηρῶν προστατῶν φηλούμενοι· τριῶν δὲ μοιρῶν ἡ ’ν μέσωι σώιζει πόλεις, κόσμον φυλάσσουσ’ ὅντιν’ ἂν τάξηι πόλις.
κἄπειτ’ ἐγώ σοι σύμμαχος γενήσομαι; τί πρὸς πολίτας τοὺς ἐμοὺς λέγων καλόν; χαίρων ἴθ’· εἰ γὰρ μὴ βεβούλευσαι καλῶς †αὐτὸς πιέζειν τὴν τύχην ἡμᾶς λίαν†.
ἥμαρτεν· ἐν νέοισι δ’ ἀνθρώπων τόδε ἔνεστι· συγγνώμην δὲ τῶιδ’ ἔχειν χρεών.
[ἀλλ’ ὡς ἰατρὸν τῶνδ’, ἄναξ, ἀφίγμεθα.] οὔτοι δικαστήν <σ’> εἱλόμην ἐμῶν κακῶν οὐδ’, εἴ τι πράξας μὴ καλῶς εὑρίσκομαι, τούτων κολαστὴν κἀπιτιμητήν, ἄναξ, ἀλλ’ ὡς ὀναίμην. εἰ δὲ μὴ βούληι τάδε, στέργειν ἀνάγκη τοῖσι σοῖς· τί γὰρ πάθω; ἄγ’, ὦ γεραιαί, στείχετε, γλαυκὴν χλόην αὐτοῦ λιποῦσαι φυλλάδος καταστεφῆ, θεούς τε καὶ γῆν τήν τε πυρφόρον θεὰν Δήμητρα θέμεναι μάρτυρ’ ἡλίου τε φῶς ὡς οὐδὲν ἡμῖν ἤρκεσαν λιταὶ θεῶν.
> ὃς Πέλοπος ἦν παῖς, Πελοπίας δ’ ἡμεῖς χθονὸς ταὐτὸν πατρῶιον αἷμα σοὶ κεκτήμεθα.
τί δρᾶις; προδώσεις ταῦτα κἀκβαλεῖς χθονὸς γραῦς οὐ τυχούσας οὐδὲν ὧν αὐτὰς ἐχρῆν; μὴ δῆτ’· ἔχει γὰρ καταφυγὴν θὴρ μὲν πέτραν, δοῦλος δὲ βωμοὺς θεῶν, πόλις δὲ πρὸς πόλιν ἔπτηξε χειμασθεῖσα· τῶν γὰρ ἐν βροτοῖς οὐκ ἔστιν οὐδὲν διὰ τέλους εὐδαιμονοῦν.
βᾶθι, τάλαιν’, ἱερῶν δαπέδων ἄπο Περσεφονείας, βᾶθι καὶ ἀντίασον γονάτων ἔπι χεῖρα βαλοῦσα, τέκνων τεθνεώτων κομίσαι δέμας, ὦ μελέα ’γώ, οὓς ὑπὸ Καδμείοισιν ἀπώλεσα τείχεσι κούρους.
[ἰώ μοι· λάβετε φέρετε πέμπετε †κρίνετε† ταλαίνας χέρας γεραιάς.] πρός <σε> γενειάδος, ὦ φίλος, ὦ δοκιμώτατος Ἑλλάδι, ἄντομαι ἀμφιπίτνουσα τὸ σὸν γόνυ καὶ χέρα δειλαία· οἴκτισαι ἀμφὶ τέκνων †μ’ ἱκέταν ἤ τιν’ ἀλάταν† οἰκτρὸν ἰήλεμον οἰκτρὸν ἱεῖσαν.
μηδ’ ἀτάφους, τέκνον, ἐν Κάδμου χθονὶ χάρματα θηρῶν παῖδας ἐν ἡλικίαι τᾶι σᾶι κατίδηις, ἱκετεύω.
βλέψον ἐμῶν βλεφάρων ἔπι δάκρυον, ἃ περὶ σοῖσιν γούνασιν ὧδε πίτνω τέκνοις τάφον ἐξανύσασθαι.
μῆτερ, τί κλαίεις λέπτ’ ἐπ’ ὀμμάτων φάρη βαλοῦσα τῶν σῶν; ἆρα δυστήνους γόους κλύουσα τῶνδε; κἀμὲ γὰρ διῆλθέ τι.
ἔπαιρε λευκὸν κρᾶτα, μὴ δακρυρρόει σεμναῖσι Δηοῦς ἐσχάραις παρημένη.
αἰαῖ. τὰ τούτων οὐχὶ σοὶ στενακτέον.
ὦ τλήμονες γυναῖκες. οὐ σὺ τῶνδ’ ἔφυς.
εἴπω τι, τέκνον, σοί τε καὶ πόλει καλόν; ὡς πολλά γ’ ἐστὶ κἀπὸ θηλειῶν σοφά.
ἀλλ’ εἰς ὄκνον μοι μῦθος ὃν κεύθω φέρει.
αἰσχρόν γ’ ἔλεξας, χρήστ’ ἔπη κρύπτειν φίλους.
οὔτοι σιωπῶσ’ εἶτα μέμψομαί ποτε τὴν νῦν σιωπὴν ὡς ἐσιγήθη κακῶς, οὐδ’ ὡς ἀχρεῖον τὰς γυναῖκας εὖ λέγειν δείσασ’ ἀφήσω τῶι φόβωι τοὐμὸν καλόν.
ἐγὼ δέ σ’, ὦ παῖ, πρῶτα μὲν τὰ τῶν θεῶν σκοπεῖν κελεύω μὴ σφαλῆις ἀτιμάσας· [σφαλῆς γὰρ ἐν τούτωι μόνωι τἄλλ’ εὖ φρονῶν.] πρὸς τοῖσδε δ’, εἰ μὲν μὴ ἀδικουμένοις ἐχρῆν τολμηρὸν εἶναι, κάρτ’ ἂν εἶχον ἡσύχως.
νῦν δ’ ἴσθι σοί τε τοῦθ’ ὅσην τιμὴν φέρει κἀμοὶ παραινεῖν οὐ φόβον φέρει, τέκνον, ἄνδρας βιαίους καὶ κατείργοντας νεκροὺς τάφου τε μοῖραν καὶ κτερισμάτων λαχεῖν ἐς τήνδ’ ἀνάγκην σῆι καταστῆσαι χερὶ νόμιμά τε πάσης συγχέοντας Ἑλλάδος παῦσαι· τὸ γάρ τοι συνέχον ἀνθρώπων πόλεις τοῦθ’ ἔσθ’, ὅταν τις τοὺς νόμους σώιζηι καλῶς.
ἐρεῖ δὲ δή τις ὡς ἀνανδρίαι χερῶν, πόλει παρόν σοι στέφανον εὐκλείας λαβεῖν, δείσας ἀπέστης, καὶ συὸς μὲν ἀγρίου ἀγῶνος ἥψω φαῦλον ἀθλήσας πόνον, οὗ δ’ ἐς κράνος βλέψαντα καὶ λόγχης ἀκμὴν χρῆν ἐκπονῆσαι δειλὸς ὢν ἐφηυρέθης.
μὴ δῆτ’ ἐμός γ’ ὤν, ὦ τέκνον, δράσηις τάδε.
ὁρᾶις ἄβουλος ὡς κεκερτομημένη τοῖς κερτομοῦσι γοργὸν ὄμμ’ ἀναβλέπει σὴ πατρίς; ἐν γὰρ τοῖς πόνοισιν αὔξεται· αἱ δ’ ἥσυχοι σκοτεινὰ πράσσουσαι πόλεις σκοτεινὰ καὶ βλέπουσιν εὐλαβούμεναι.
οὐκ εἶ νεκροῖσι καὶ γυναιξὶν ἀθλίαις προσωφελήσων, ὦ τέκνον, κεχρημέναις; ὡς οὔτε ταρβῶ σὺν δίκηι σ’ ὁρμώμενον Κάδμου θ’ ὁρῶσα λαὸν εὖ πεπραγότα ἔτ’ αὐτὸν ἄλλα βλήματ’ ἐν κύβοις βαλεῖν πέποιθ’· ὁ γὰρ θεὸς πάντ’ ἀναστρέφει πάλιν.
ὦ φιλτάτη μοι, τῶιδέ τ’ εἴρηκας καλῶς κἀμοί· διπλοῦν δὲ χάρμα γίγνεται τόδε.
ἐμοὶ λόγοι μέν, μῆτερ, οἱ λελεγμένοι ὀρθῶς ἔχουσ’ ἐς τόνδε κἀπεφηνάμην γνώμην ὑφ’ οἵων ἐσφάλη βουλευμάτων.
ὁρῶ δὲ κἀγὼ ταῦθ’ ἅπερ με νουθετεῖς, ὡς τοῖς ἐμοῖσιν οὐχὶ πρόσφορον τρόποις φεύγειν τὰ δεινά. πολλὰ γὰρ δράσας καλὰ ἔθος τόδ’ εἰς Ἕλληνας ἐξεδειξάμην, ἀεὶ κολαστὴς τῶν κακῶν καθεστάναι.
οὔκουν ἀπαυδᾶν δυνατόν ἐστί μοι πόνους.
τί γάρ μ’ ἐροῦσιν οἵ γε δυσμενεῖς βροτῶν, ὅθ’ ἡ τεκοῦσα χὐπερορρωδοῦσ’ ἐμοῦ πρώτη κελεύεις τόνδ’ ὑποστῆναι πόνον; δράσω τάδ’· εἶμι καὶ νεκροὺς ἐκλύσομαι λόγοισι πείθων· εἰ δὲ μή, βίαι δορὸς ἤδη τότ’ ἔσται κοὐχὶ σὺν φθόνωι θεῶν.
δόξαι δὲ χρήιζω καὶ πόλει πάσηι τόδε, δόξει δ’ ἐμοῦ θέλοντος· ἀλλὰ τοῦ λόγου προσδοὺς ἔχοιμ’ ἂν δῆμον εὐμενέστερον.
καὶ γὰρ κατέστησ’ αὐτὸν ἐς μοναρχίαν ἐλευθερώσας τήνδ’ ἰσόψηφον πόλιν.
λαβὼν δ’ Ἄδραστον δεῖγμα τῶν ἐμῶν λόγων ἐς πλῆθος ἀστῶν εἶμι· καὶ πείσας τάδε, λεκτοὺς ἀθροίσας δεῦρ’ Ἀθηναίων κόρους ἥξω· παρ’ ὅπλοις θ’ ἥμενος πέμψω λόγους Κρέοντι νεκρῶν σώματ’ ἐξαιτούμενος.
ἀλλ’, ὦ γεραιαί, σέμν’ ἀφαιρεῖτε στέφη μητρός, πρὸς οἴκους ὥς νιν Αἰγέως ἄγω φίλην προσάψας χεῖρα· τοῖς τεκοῦσι γὰρ δύστηνος ὅστις μὴ ἀντιδουλεύει τέκνων, κάλλιστον ἔρανον· δοὺς γὰρ ἀντιλάζυται παίδων παρ’ αὑτοῦ τοιάδ’ ἃν τοκεῦσι δῶι.
ἱππόβοτον Ἄργος, ὦ πάτριον ἐμὸν πέδον, <τάδ’> ἐκλύετε, τάδ’ ἐκλύετε ἄνακτος ὅσια περὶ θεοὺς καὶ μεγάλα Πελασγίαι καὶ κατ’ Ἄργος; εἰ γὰρ ἐπὶ τέρμα καὶ τὸ πλέον ἐμῶν κακῶνἱκόμενος ἔτι ματέρος ἄμυγμα φόνιον ἐξέλοι, γᾶν δὲ φίλιον Ἰνάχου θεῖτ’ ὀνήσας.καλὸν <δ’> ἄγαλμα πόλεσιν εὐσεβὴς πόνος χάριν τ’ ἔχει τὰν ἐς αἰεί. τί μοι πόλις κρανεῖ ποτ’; ἆρα φίλιά μοι τεμεῖ καὶ τέκνοις ταφὰς ληψόμεσθα; ἄμυνε ματρί, πόλις, ἄμυνε, Παλλάδος, νόμους βροτῶν μὴ μιαίνειν. σύ τοι σέβεις δίκαν, τὸ δ’ ἧσσον ἀδικίαι νέμεις δυστυχῆ τ’ ἀεὶ πάντα ῥύηι.
τέχνην μὲν αἰεὶ τήνδ’ ἔχων ὑπηρετεῖς πόλει τε κἀμοὶ διαφέρων κηρύγματα.
ἐλθὼν δ’ ὑπέρ τ’ Ἀσωπὸν Ἰσμηνοῦ θ’ ὕδωρ σεμνῶι τυράννωι φράζε Καδμείων τάδε· Θησεύς σ’ ἀπαιτεῖ πρὸς χάριν θάψαι νεκρούς, συγγείτον’ οἰκῶν γαῖαν, ἀξιῶν τυχεῖν, φίλον τε θέσθαι πάντ’ Ἐρεχθειδῶν λεών.
κἂν μὲν θέλωσιν, αἰνέσας παλίσσυτος στεῖχ’· ἢν δ’ ἀπιστῶσ’, οἵδε δεύτεροι λόγοι· Κῶμον δέχεσθαι τὸν ἐμὸν ἀσπιδηφόρον.
στρατὸς δὲ θάσσει κἀξετάζεται παρὼν Καλλίχορον ἀμφὶ σεμνὸν εὐτρεπὴς ὅδε.
καὶ μὴν ἑκοῦσά γ’ ἀσμένη τ’ ἐδέξατο πόλις πόνον τόνδ’ ὡς θέλοντά μ’ ἤισθετο.
ἔα· λόγων τίς ἐμποδὼν ὅδ’ ἔρχεται; Καδμεῖος, ὡς ἔοικεν οὐ σάφ’ εἰδότι, κῆρυξ. ἐπίσχες, ἤν σ’ ἀπαλλάξηι πόνου μολὼν ὕπαντα τοῖς ἐμοῖς βουλεύμασιν.
τίς γῆς τύραννος; πρὸς τίν’ ἀγγεῖλαί με χρὴ λόγους Κρέοντος, ὃς κρατεῖ Κάδμου χθονὸς Ἐτεοκλέους θανόντος ἀμφ’ ἑπταστόμους πύλας ἀδελφῆι χειρὶ Πολυνείκους ὕπο; πρῶτον μὲν ἤρξω τοῦ λόγου ψευδῶς, ξένε, ζητῶν τύραννον ἐνθάδ’· οὐ γὰρ ἄρχεται ἑνὸς πρὸς ἀνδρὸς ἀλλ’ ἐλευθέρα πόλις.
δῆμος δ’ ἀνάσσει διαδοχαῖσιν ἐν μέρει ἐνιαυσίαισιν, οὐχὶ τῶι πλούτωι διδοὺς τὸ πλεῖστον ἀλλὰ χὠ πένης ἔχων ἴσον.
ἓν μὲν τόδ’ ἡμῖν ὥσπερ ἐν πεσσοῖς δίδως κρεῖσσον· πόλις γὰρ ἧς ἐγὼ πάρειμ’ ἄπο ἑνὸς πρὸς ἀνδρὸς οὐκ ὄχλωι κρατύνεται· οὐδ’ ἔστιν αὐτὴν ὅστις ἐκχαυνῶν λόγοις πρὸς κέρδος ἴδιον ἄλλοτ’ ἄλλοσε στρέφει, τὸ δ’ αὐτίχ’ ἡδὺς καὶ διδοὺς πολλὴν χάριν ἐσαῦθις ἔβλαψ’, εἶτα διαβολαῖς νέαις κλέψας τὰ πρόσθε σφάλματ’ ἐξέδυ δίκης.
ἄλλως τε πῶς ἂν μὴ διορθεύων λόγους ὀρθῶς δύναιτ’ ἂν δῆμος εὐθύνειν πόλιν; ὁ γὰρ χρόνος μάθησιν ἀντὶ τοῦ τάχους κρείσσω δίδωσι. γαπόνος δ’ ἀνὴρ πένης, εἰ καὶ γένοιτο μὴ ἀμαθής, ἔργων ὕπο οὐκ ἂν δύναιτο πρὸς τὰ κοίν’ ἀποβλέπειν.
ἦ δὴ νοσῶδες τοῦτο τοῖς ἀμείνοσιν, ὅταν πονηρὸς ἀξίωμ’ ἀνὴρ ἔχηι γλώσσηι κατασχὼν δῆμον, οὐδὲν ὢν τὸ πρίν.
κομψός γ’ ὁ κῆρυξ καὶ παρεργάτης λόγων.
ἐπεὶ δ’ ἀγῶνα καὶ σὺ τόνδ’ ἠγωνίσω, ἄκου’· ἅμιλλαν γὰρ σὺ προύθηκας λόγων.
οὐδὲν τυράννου δυσμενέστερον πόλει, ὅπου τὸ μὲν πρώτιστον οὐκ εἰσὶν νόμοι κοινοί, κρατεῖ δ’ εἷς τὸν νόμον κεκτημένος αὐτὸς παρ’ αὑτῶι· καὶ τόδ’ οὐκέτ’ ἔστ’ ἴσον.
γεγραμμένων δὲ τῶν νόμων ὅ τ’ ἀσθενὴς ὁ πλούσιός τε τὴν δίκην ἴσην ἔχει, ἔστιν δ’ ἐνισπεῖν τοῖσιν ἀσθενεστέροις τὸν εὐτυχοῦντα ταὔθ’ ὅταν κλύηι κακῶς, νικᾶι δ’ ὁ μείων τὸν μέγαν δίκαι’ ἔχων.
τοὐλεύθερον δ’ ἐκεῖνο· Τίς θέλει πόλει χρηστόν τι βούλευμ’ ἐς μέσον φέρειν ἔχων; καὶ ταῦθ’ ὁ χρήιζων λαμπρός ἐσθ’, ὁ μὴ θέλων σιγᾶι. τί τούτων ἔστ’ ἰσαίτερον πόλει; καὶ μὴν ὅπου γε δῆμος εὐθυντὴς χθονὸς ὑποῦσιν ἀστοῖς ἥδεται νεανίαις· ἀνὴρ δὲ βασιλεὺς ἐχθρὸν ἡγεῖται τόδε, καὶ τοὺς ἀρίστους οὕς <τ’> ἂν ἡγῆται φρονεῖν κτείνει, δεδοικὼς τῆς τυραννίδος πέρι.
πῶς οὖν ἔτ’ ἂν γένοιτ’ ἂν ἰσχυρὰ πόλις ὅταν τις ὡς λειμῶνος ἠρινοῦ στάχυν τομαῖς ἀφαιρῆι κἀπολωτίζηι νέους; κτᾶσθαι δὲ πλοῦτον καὶ βίον τί δεῖ τέκνοις ὡς τῶι τυράννωι πλείον’ ἐκμοχθῆι βίον; ἢ παρθενεύειν παῖδας ἐν δόμοις καλῶς, τερπνὰς τυράννοις ἡδονὰς ὅταν θέληι, δάκρυα δ’ ἑτοιμάζουσι; μὴ ζώιην ἔτι εἰ τἀμὰ τέκνα πρὸς βίαν νυμφεύσεται.
καὶ ταῦτα μὲν δὴ πρὸς τὰ σ’ ἐξηκόντισα.
ἥκεις δὲ δὴ τί τῆσδε γῆς κεχρημένος; κλαίων γ’ ἂν ἦλθες, εἴ σε μὴ ’πεμψεν πόλις, περισσὰ φωνῶν· τὸν γὰρ ἄγγελον χρεὼν λέξανθ’ ὅσ’ ἂν τάξηι τις ὡς τάχος πάλιν χωρεῖν. τὸ λοιπὸν δ’ εἰς ἐμὴν πόλιν Κρέων ἧσσον λάλον σου πεμπέτω τιν’ ἄγγελον.
φεῦ φεῦ· κακοῖσιν ὡς ὅταν δαίμων διδῶι καλῶς, ὑβρίζουσ’ ὡς ἀεὶ πράξοντες εὖ.
λέγοιμ’ ἂν ἤδη. τῶν μὲν ἠγωνισμένων σοὶ μὲν δοκείτω ταῦτ’, ἐμοὶ δὲ τἀντία.
ἐγὼ δ’ ἀπαυδῶ πᾶς τε Καδμεῖος λεὼς Ἄδραστον ἐς γῆν τήνδε μὴ παριέναι· εἰ δ’ ἔστιν ἐν γῆι, πρὶν θεοῦ δῦναι σέλας λύσαντα σεμνὰ στεμμάτων μυστήρια τῆσδ’ ἐξελαύνειν, μηδ’ ἀναιρεῖσθαι νεκροὺς βίαι, προσήκοντ’ οὐδὲν Ἀργείων πόλει.
κἂν μὲν πίθηι μοι, κυμάτων ἄτερ πόλιν σὴν ναυστολήσεις· εἰ δὲ μή, πολὺς κλύδων ἡμῖν τε καὶ σοὶ συμμάχοις τ’ ἔσται δορός.
σκέψαι δὲ καὶ μὴ τοῖς ἐμοῖς θυμούμενος λόγοισιν, ὡς δὴ πόλιν ἐλευθέραν ἔχων, σφριγῶντ’ ἀμείψηι μῦθον ἐκ βραχιόνων.
ἐλπὶς γάρ ἐστ’ ἄπιστον, ἣ πολλὰς πόλεις συνῆψ’ ἄγουσα θυμὸν εἰς ὑπερβολάς.
ὅταν γὰρ ἔλθηι πόλεμος ἐς ψῆφον λεώ, οὐδεὶς ἔθ’ αὑτοῦ θάνατον ἐκλογίζεται, τὸ δυστυχὲς δὲ τοῦτ’ ἐς ἄλλον ἐκτρέπει.
εἰ δ’ ἦν παρ’ ὄμμα θάνατος ἐν ψήφου φορᾶι, οὐκ ἄν ποθ’ Ἑλλὰς δοριμανὴς ἀπώλλυτο.
καίτοι δυοῖν γε πάντες ἄνθρωποι λόγοιν τὸν κρείσσον’ ἴσμεν καὶ τὰ χρηστὰ καὶ κακὰ ὅσωι τε πολέμου κρεῖσσον εἰρήνη βροτοῖς· ἣ πρῶτα μὲν Μούσαισι προσφιλεστάτη Ποιναῖσι δ’ ἐχθρά, τέρπεταί τ’ εὐπαιδίαι χαίρει δὲ πλούτωι. ταῦτ’ ἀφέντες οἱ κακοὶ πολέμους ἀναιρούμεσθα καὶ τὸν ἥσσονα δουλούμεθ’, ἄνδρες ἄνδρα καὶ πόλις πόλιν.
σὺ δ’ ἄνδρας ἐχθροὺς καὶ θανόντας ὠφελεῖς, θάπτων κομίζων θ’ ὕβρις οὓς ἀπώλεσεν; οὔ τἄρ’ ἔτ’ ὀρθῶς Καπανέως κεραύνιον δέμας καπνοῦται, κλιμάκων ὀρθοστάτας ὃς προσβαλὼν πύλαισιν ὤμοσεν πόλιν πέρσειν θεοῦ θέλοντος ἤν τε μὴ θέληι, οὐδ’ ἥρπασεν χάρυβδις οἰωνοσκόπον τέθριππον ἅρμα περιβαλοῦσα χάσματι, ἄλλοι τε κεῖνται πρὸς πύλαις λοχαγέται πέτροις καταξανθέντες ὀστέων ῥαφάς.
ἤ νυν φρονεῖν ἄμεινον ἐξαύχει Διὸς ἢ θεοὺς δικαίως τοὺς κακοὺς ἀπολλύναι.
φιλεῖν μὲν οὖν χρὴ τοὺς σοφοὺς πρῶτον τέκνα, ἔπειτα τοκέας πατρίδα θ’, ἣν αὔξειν χρεὼν καὶ μὴ κατᾶξαι. σφαλερὸν ἡγεμὼν θρασὺς νεώς τε ναύτης· ἥσυχος καιρῶι, σοφός.
καὶ τοῦτό τοι τἀνδρεῖον, ἡ προμηθία.
ἐξαρκέσας ἦν Ζεὺς ὁ τιμωρούμενος, ὑμᾶς δ’ ὑβρίζειν οὐκ ἐχρῆν τοιάνδ’ ὕβριν.
ὦ παγκάκιστε σῖγ’, Ἄδραστ’, ἔχε στόμα καὶ μὴ ’πίπροσθεν τῶν ἐμῶν τοὺς σοὺς λόγους θῆις. οὐ γὰρ ἥκει πρὸς σὲ κηρύσσων ὅδε ἀλλ’ ὡς ἔμ’· ἡμᾶς κἀποκρίνασθαι χρεών.
καὶ πρῶτα μέν σε πρὸς τὰ πρῶτ’ ἀμείψομαι.
οὐκ οἶδ’ ἐγὼ Κρέοντα δεσπόζοντ’ ἐμοῦ οὐδὲ σθένοντα μεῖζον, ὥστ’ ἀναγκάσαι δρᾶν τὰς Ἀθήνας ταῦτ’· ἄνω γὰρ ἂν ῥέοι τὰ πράγμαθ’, οὕτως εἰ ’πιταξόμεσθα δή.
πόλεμον δὲ τοῦτον οὐκ ἐγὼ καθίσταμαι, ὃς οὐδὲ σὺν τοῖσδ’ ἦλθον ἐς Κάδμου χθόνα· νεκροὺς δὲ τοὺς θανόντας, οὐ βλάπτων πόλιν οὐδ’ ἀνδροκμῆτας προσφέρων ἀγωνίας, θάψαι δικαιῶ, τὸν Πανελλήνων νόμον σώιζων. τί τούτων ἐστὶν οὐ καλῶς ἔχον; εἰ γάρ τι καὶ πεπόνθατ’ Ἀργείων ὕπο, τεθνᾶσιν, ἠμύνασθε πολεμίους καλῶς, αἰσχρῶς δ’ ἐκείνοις, χἠ δίκη διοίχεται.
ἐάσατ’ ἤδη γῆι καλυφθῆναι νεκρούς, ὅθεν δ’ ἕκαστον ἐς τὸ φῶς ἀφίκετο ἐνταῦθ’ ἀπελθεῖν, πνεῦμα μὲν πρὸς αἰθέρα, τὸ σῶμα δ’ ἐς γῆν· οὔτι γὰρ κεκτήμεθα ἡμέτερον αὐτὸ πλὴν ἐνοικῆσαι βίον, κἄπειτα τὴν θρέψασαν αὐτὸ δεῖ λαβεῖν.
δοκεῖς κακουργεῖν Ἄργος οὐ θάπτων νεκρούς; ἥκιστα· πάσης Ἑλλάδος κοινὸν τόδε, εἰ τοὺς θανόντας νοσφίσας ὧν χρῆν λαχεῖν ἀτάφους τις ἕξει· δειλίαν γὰρ ἐσφέρει τοῖς ἀλκίμοισιν οὗτος ἢν τεθῆι νόμος.
κἀμοὶ μὲν ἦλθες δείν’ ἀπειλήσων ἔπη, νεκροὺς δὲ ταρβεῖτ’ εἰ κρυφήσονται χθονί; τί μὴ γένηται; μὴ κατασκάψωσι γῆν ταφέντες ὑμῶν; ἢ τέκν’ ἐν μυχοῖς χθονὸς φύσωσιν, ἐξ ὧν εἶσί τις τιμωρία; σκαιόν γε τἀνάλωμα τῆς γλώσσης τόδε, φόβους πονηροὺς καὶ κενοὺς δεδοικέναι.
ἀλλ’, ὦ μάταιοι, γνῶτε τἀνθρώπων κακά· παλαίσμαθ’ ἡμῶν ὁ βίος· εὐτυχοῦσι δὲ οἱ μὲν τάχ’, οἱ δ’ ἐσαῦθις, οἱ δ’ ἤδη βροτῶν· τρυφᾶι δ’ ὁ δαίμων· πρός τε γὰρ τοῦ δυστυχοῦς, ὡς εὐτυχήσηι, τίμιος γεραίρεται, ὅ τ’ ὄλβιός νιν πνεῦμα δειμαίνων λιπεῖν ὑψηλὸν αἴρει. γνόντας οὖν χρεὼν τάδε ἀδικουμένους τε μέτρια μὴ θυμῶι φέρειν ἀδικεῖν τε τοιαῦθ’ οἷα μὴ βλάψει πάλιν.
πῶς οὖν ἂν εἴη; τοὺς ὀλωλότας νεκροὺς θάψαι δόθ’ ἡμῖν τοῖς θέλουσιν εὐσεβεῖν.
ἢ δῆλα τἀνθένδ’· εἶμι καὶ θάψω βίαι.
οὐ γάρ ποτ’ εἰς Ἕλληνας ἐξοισθήσεται ὡς εἰς ἔμ’ ἐλθὼν καὶ πόλιν Πανδίονος νόμος παλαιὸς δαιμόνων διεφθάρη.
θάρσει· τὸ γάρ τοι τῆς Δίκης σώιζων φάος πολλοὺς ὑπεκφύγοις ἂν ἀνθρώπων ψόγους.
βούληι συνάψω μῦθον ἐν βραχεῖ τιθείς; λέγ’ εἴ τι βούληι· καὶ γὰρ οὐ σιγηλὸς εἶ.
οὐκ ἄν ποτ’ ἐκ γῆς παῖδας Ἀργείων λάβοις.
κἀμοῦ νυν ἀντάκουσον, εἰ βούληι, πάλιν.
κλύοιμ’ ἄν· οὐ γὰρ ἀλλὰ δεῖ δοῦναι μέρος.
θάψω νεκροὺς γῆς ἐξελὼν Ἀσωπίας.
ἐν ἀσπίσιν σοι πρῶτα κινδυνευτέον.
πολλοὺς ἔτλην δὴ χἀτέροις ἄλλους πόνους.
ἦ πᾶσιν οὖν <σ’> ἔφυσεν ἐξαρκεῖν πατήρ; ὅσοι γ’ ὑβρισταί· χρηστὰ δ’ οὐ κολάζομεν.
πράσσειν σὺ πόλλ’ εἴωθας ἥ τε σὴ πόλις.
τοιγὰρ πονοῦσα πολλὰ πόλλ’ εὐδαιμονεῖ.
ἔλθ’, ὥς σε λόγχη σπαρτὸς ἐν κόνει βάληι.
τίς δ’ ἐκ δράκοντος θοῦρος ἂν γένοιτ’ Ἄρης; γνώσηι σὺ πάσχων· νῦν δ’ ἔτ’ εἶ νεανίας.
οὔτοι μ’ ἐπαρεῖς ὥστε θυμοῦσθαι φρένας τοῖς σοῖσι κόμποις· ἀλλ’ ἀποστέλλου χθονὸς λόγους ματαίους οὕσπερ ἠνέγκω λαβών· περαίνομεν γὰρ οὐδέν. ὁρμᾶσθαι χρεὼν πάντ’ ἄνδρ’ ὁπλίτην ἁρμάτων τ’ ἐπεμβάτην μοναμπύκων τε φάλαρα κινεῖσθαι †στόμα† ἀφρῶι καταστάζοντα Καδμείων χθόνα.
χωρήσομαι γὰρ ἑπτὰ πρὸς Κάδμου πύλας αὐτὸς σίδηρον ὀξὺν ἐν χεροῖν ἔχων αὐτός τε κῆρυξ. σοὶ δὲ προστάσσω μένειν, Ἄδραστε, κἀμοὶ μὴ ἀναμείγνυσθαι τύχας τὰς σάς. ἐγὼ γὰρ δαίμονος τοὐμοῦ μέτα στρατηλατήσω καινὸς ἐν καινῶι δορί.
ἓν δεῖ μόνον μοι· τοὺς θεοὺς ἔχειν ὅσοι δίκην σέβονται. ταῦτα γὰρ ξυνόνθ’ ὁμοῦ νίκην δίδωσιν· ἁρετὴ δ’ οὐδὲν φέρει βροτοῖσιν ἢν μὴ τὸν θεὸν χρήιζοντ’ ἔχηι.
ὦ μέλεαι μελέων ματέρες λοχαγῶν, ὥς μοι ὑφ’ ἥπατι †χλωρὸν δεῖμα ταράσσει† τίν’ αὐδὰν τάνδε προσφέρεις νέαν; στράτευμα πᾶι Παλλάδος κριθήσεται.
διὰ δορὸς εἶπας ἢ λόγων ξυναλλαγαῖς; γένοιτ’ ἂν κέρδος· εἰ δ’ ἀρείφατοι φόνοι μάχαι στερνοτυπεῖς τ’ ἀνὰ πτόλιν κτύποι φανήσονται, τάλαινα τίνα λόγον, τίν’ ἂν τῶνδ’ αἰτίαν λάβοιμι; ἀλλὰ τὸν εὐτυχίαι λαμπρὸν ἄν τις αἱροῖ μοῖρα πάλιν· τόδε μοι θράσος ἀμφιβαίνει.
δικαίους δαίμονας σύ γ’ ἐννέπεις.
τίνες γὰρ ἄλλοι νέμουσι συμφοράς; διάφορα πολλὰ θεῶν βροτοῖσιν εἰσορῶ.
φόβωι γὰρ τῶι πάρος διόλλυσαι.
δίκα δίκαν δ’ ἐκάλεσε καὶ φόνος φόνον· κακῶν δ’ ἀναψυχὰς θεοὶ βροτοῖς νέμου- σι, πάντων τέρμ’ ἔχοντες αὐτοί.
τὰ καλλίπυργα πεδία πῶς ἱκοίμεθ’ ἄν, Καλλίχορον θεᾶς ὕδωρ λιποῦσαι; ποτανὰν εἴ σέ τις θεῶν κτίσαι, διπόταμον ἵνα πόλιν μόλοις, εἰδείης ἂν φίλωνεἰδείης ἂν τύχας.
τίς ποτ’ αἶσα, τίς ἄρα πότμος ἐπιμένει τὸν ἄλκιμον τᾶσδε γᾶς ἄνακτα; κεκλημένους μὲν ἀνακαλούμεθ’ αὖ θεούς· ἀλλὰ φόβων πίστις ἅδε πρώτα.
ἰὼ Ζεῦ, τᾶς παλαιομάτορος παιδογόνε πόριος Ἰνάχου, πόλει μοι ξύμμαχος γενοῦ τᾶιδ’ εὐμενής.
τὸ σὸν ἄγαλμα, τὸ σὸν ἵδρυμαπόλεος ἐκκόμιζέ μοι πρὸς πυρὰν ὑβρισθέν.
γυναῖκες, ἥκω πόλλ’ ἔχων λέγειν φίλα, αὐτός τε σωθείς (ἡιρέθην γὰρ ἐν μάχηι ἣν οἱ θανόντες ἑπτὰ δεσπόται λόχων ἠγωνίσαντο ῥεῦμα Διρκαῖον πάρα) νίκην τε Θησέως ἀγγελῶν. λόγου δέ σε μακροῦ ἀπολύσω· Καπανέως γὰρ ἦ λάτρις, ὃν Ζεὺς κεραυνῶι πυρπόλωι καταιθαλοῖ.
ὦ φίλτατ’, εὖ μὲν νόστον ἀγγέλλεις σέθεν τήν τ’ ἀμφὶ Θησέως βάξιν· εἰ δὲ καὶ στρατὸς σῶς ἐστ’ Ἀθηνῶν, πάντ’ ἂν ἀγγέλλοις φίλα.
σῶς καὶ πέπραγεν ὡς Ἄδραστος ὤφελεν πρᾶξαι ξὺν Ἀργείοισιν οὓς ἀπ’ Ἰνάχου στείλας ἐπεστράτευσε Καδμείων πόλιν.
πῶς γὰρ τροπαῖα Ζηνὸς Αἰγέως τόκος ἔστησεν οἵ τε συμμετασχόντες δορός; λέξον· παρὼν γὰρ οὐ παρόντας εὐφρανεῖς.
λαμπρὰ μὲν ἀκτὶς ἡλίου, κανὼν σαφής, ἔβαλλε γαῖαν· ἀμφὶ δ’ Ἠλέκτρας πύλας ἔστην θεατὴς πύργον εὐαγῆ λαβών.
ὁρῶ δὲ φῦλα τρία τριῶν στρατευμάτων· τευχεσφόρον μὲν λαὸν ἐκτείνοντ’ ἄνω Ἰσμήνιον πρὸς ὄχθον, ὡς μὲν ἦν λόγος, αὐτόν τ’ ἄνακτα, παῖδα κλεινὸν Αἰγέως, καὶ τοὺς σὺν αὐτῶι δεξιὸν τεταγμένους κέρας, παλαιᾶς Κεκροπίας οἰκήτορας, †αὐτὸν† δὲ Πάραλον ἐστολισμένον δορὶ κρήνην παρ’ αὐτὴν Ἄρεος· ἱππότην <δ’> ὄχλον πρὸς κρασπέδοισι στρατοπέδου τεταγμένον, ἴσους ἀριθμόν· ἁρμάτων δ’ ὀχήματα ἔνερθε σεμνῶν μνημάτων Ἀμφίονος.
Κάδμου δὲ λαὸς ἧστο πρόσθε τειχέων νεκροὺς ὄπισθε θέμενος, ὧν ἔκειτ’ ἀγών.
ἱππεῦσι δ’ ἱππῆς ἦσαν ἀνθωπλισμένοι τετραόροισί τ’ ἀντί’ ἅρμαθ’ ἅρμασιν.
κῆρυξ δὲ Θησέως εἶπεν ἐς πάντας τάδε· Σιγᾶτε, λαοί, σῖγα, Καδμείων στίχες, ἀκούσαθ’· ἡμεῖς ἥκομεν νεκροὺς μέτα, θάψαι θέλοντες, τὸν Πανελλήνων νόμον σώιζοντες, οὐδὲν δεόμενοι τεῖναι φόνον.
κοὐδὲν Κρέων τοῖσδ’ ἀντεκήρυξεν λόγοις, ἀλλ’ ἧστ’ ἐφ’ ὅπλοις σῖγα. ποιμένες δ’ ὄχων τετραόρων κατῆρχον ἐντεῦθεν μάχης· πέραν δὲ διελάσαντες ἀλλήλων ὄχους παραιβάτας ἔστησαν ἐς τάξιν δορός.
χοἰ μὲν σιδήρωι διεμάχονθ’, οἱ δ’ ἔστρεφον πώλους ἐς ἀλκὴν αὖθις ἐς παραιβάτας.
ἰδὼν δὲ Φόρβας, ὃς μοναμπύκων ἄναξ ἦν τοῖς Ἐρεχθείδαισιν, ἁρμάτων ὄχλον οἵ τ’ αὖ τὸ Κάδμου διεφύλασσον ἱππικὸν συνῆψαν ἀλκὴν κἀκράτουν ἡσσῶντό τε.
λεύσσων δὲ ταῦτα κοὐ κλύων (ἐκεῖ γὰρ ἦ ἔνθ’ ἅρματ’ ἠγωνίζεθ’ οἵ τ’ ἐπεμβάται) τἀκεῖ παρόντα πολλὰ πήματ’ οὐκ ἔχω τί πρῶτον εἴπω, πότερα τὴν ἐς οὐρανὸν κόνιν προσαντέλλουσαν, ὡς πολλὴ παρῆν, ἢ τοὺς ἄνω τε καὶ κάτω φορουμένους ἱμᾶσιν, αἵματός τε φοινίου ῥοὰς τῶν μὲν πιτνόντων, τῶν δὲ θραυσθέντων δίφρων ἐς κρᾶτα πρὸς γῆν ἐκκυβιστώντων βίαι πρὸς ἁρμάτων τ’ ἀγαῖσι λειπόντων βίον.
νικῶντα δ’ ἵπποις ὡς ὑπείδετο στρατὸν Κρέων τὸν ἐνθένδ’, ἰτέαν λαβὼν χερὶ χωρεῖ πρὶν ἐλθεῖν ξυμμάχοις δυσθυμίαν.
καὶ μὴν τὰ Θησέως γ’ οὐκ ὄκνωι διεφθάρη, ἀλλ’ ἵετ’ εὐθὺς λάμπρ’ ἀναρπάσας ὅπλα.
κἀς μέσον ἅπαντα συμπατάξαντες στρατὸν ἔκτεινον ἐκτείνοντο καὶ παρηγγύων κελευσμὸν ἀλλήλοισι σὺν πολλῆι βοῆι· Θεῖν’· Ἀντέρειδε τοῖς Ἐρεχθείδαις δόρυ.
λόχος δ’ ὀδόντων ὄφεος ἐξηνδρωμένος δεινὸς παλαιστὴς ἦν· ἔκλινε γὰρ κέρας τὸ λαιὸν ἡμῶν· δεξιοῦ δ’ ἡσσώμενον φεύγει τὸ κείνων· ἦν δ’ ἀγὼν ἰσόρροπος.
κἀν τῶιδε τὸν στρατηγὸν αἰνέσαι παρῆν· οὐ γὰρ τὸ νικῶν τοῦτ’ ἐκέρδαινεν μόνον ἀλλ’ ὤιχετ’ ἐς τὸ κάμνον οἰκείου στρατοῦ.
ἔρρηξε δ’ αὐδὴν ὥσθ’ ὑπηχῆσαι χθόνα· Ὦ παῖδες, εἰ μὴ σχήσετε στερρὸν δόρυ σπαρτῶν τόδ’ ἀνδρῶν, οἴχεται τὰ Παλλάδος.
θάρσος δ’ ἐνῶρσε παντὶ Κραναϊδῶν στρατῶι.
αὐτός θ’ ὅπλισμα τοὐπιδαύριον λαβὼν δεινῆς κορύνης διαφέρων ἐσφενδόνα ὁμοῦ τραχήλους κἀπικειμένας κάραι κυνέας θερίζων κἀποκαυλίζων ξύλωι.
μόλις δέ πως ἔτρεψαν ἐς φυγὴν πόδα.
ἐγὼ δ’ ἀνηλάλαξα κἀνωρχησάμην κἄκρουσα χεῖρας. οἱ δ’ ἔτεινον ἐς πύλας.
βοὴ δὲ καὶ κωκυτὸς ἦν ἀνὰ πτόλιν νέων γερόντων ἱερά τ’ ἐξεπίμπλασαν φόβωι. παρὸν δὲ τειχέων ἔσω μολεῖν Θησεὺς ἐπέσχεν· οὐ γὰρ ὡς πέρσων πόλιν μολεῖν ἔφασκεν ἀλλ’ ἀπαιτήσων νεκρούς.
τοιόνδε τοι στρατηγὸν αἱρεῖσθαι χρεών, ὃς ἔν τε τοῖς δεινοῖσίν ἐστιν ἄλκιμος μισεῖ θ’ ὑβριστὴν λαόν, ὃς πράσσων καλῶς ἐς ἄκρα βῆναι κλιμάκων ἐνήλατα ζητῶν ἀπώλεσ’ ὄλβον ὧι χρῆσθαι παρῆν.
νῦν τήνδ’ ἄελπτον ἡμέραν ἰδοῦσ’ ἐγὼ θεοὺς νομίζω καὶ δοκῶ τὰς συμφορὰς ἔχειν ἐλάσσους τῶνδε τεισάντων δίκην.
ὦ Ζεῦ, τί δῆτα τοὺς ταλαιπώρους βροτοὺς φρονεῖν λέγουσι; σοῦ γὰρ ἐξηρτήμεθα δρῶμέν τε τοιαῦθ’ ἃν σὺ τυγχάνηις θέλων.
ἡμῖν γὰρ ἦν τό τ’ Ἄργος οὐχ ὑποστατὸν αὐτοί τε πολλοὶ καὶ νέοι βραχίοσιν.
Ἐτεοκλέους δὲ σύμβασιν ποιουμένου, μέτρια θέλοντος, οὐκ ἐχρήιζομεν λαβεῖν, κἄπειτ’ ἀπωλόμεσθ’· ὁ δ’ αὖ τότ’ εὐτυχής, λαβὼν πένης ὣς ἀρτίπλουτα χρήματα, ὕβριζ’, ὑβρίζων τ’ αὖθις ἀνταπώλετο Κάδμου κακόφρων λαός. ὦ κενοὶ βροτῶν, †οἳ τόξον ἐντείνοντες τοῦ καιροῦ πέρα† καὶ πρὸς δίκης γε πολλὰ πάσχοντες κακὰ φίλοις μὲν οὐ πείθεσθε, τοῖς δὲ πράγμασιν· πόλεις τ’, ἔχουσαι διὰ λόγου κάμψαι κακά, φόνωι καθαιρεῖσθ’ οὐ λόγωι τὰ πράγματα.
ἀτὰρ τί ταῦτα; κεῖνο βούλομαι μαθεῖν, πῶς ἐξεσώθης· εἶτα τἄλλ’ ἐρήσομαι.
ἐπεὶ ταραγμὸς πόλιν ἐκίνησεν δορός, πύλας διῆλθον ἧιπερ εἰσήιει στρατός.
ὧν δ’ οὕνεχ’ ἁγὼν ἦν νεκροὺς κομίζετε; ὅσοι γε κλεινοῖς ἕπτ’ ἐφέστασαν λόχοις.
πῶς φήις; ὁ δ’ ἄλλος ποῦ κεκμηκότων ὄχλος; τάφωι δέδονται πρὸς Κιθαιρῶνος πτυχαῖς.
τοὐκεῖθεν ἢ τοὐνθένδε; τίς δ’ ἔθαψέ νιν; Θησεύς, σκιώδης ἔνθ’ Ἐλευθερὶς πέτρα.
οὓς δ’ οὐκ ἔθαψε ποῦ νεκροὺς ἥκεις λιπών; ἐγγύς· πέλας γὰρ πᾶν ὅτι σπουδάζεται.
ἦ που πικρῶς νιν θέραπες ἦγον ἐκ φόνου; οὐδεὶς ἐπέστη τῶιδε δοῦλος ὢν πόνωι.
φαίης ἂν εἰ παρῆσθ’ ὅτ’ ἠγάπα νεκρούς.
ἔνιψεν αὐτὸς τῶν ταλαιπώρων σφαγάς; κἄστρωσέ γ’ εὐνὰς κἀκάλυψε σώματα.
δεινὸν μὲν ἦν βάσταγμα κἀισχύνην ἔχον.
τί δ’ αἰσχρὸν ἀνθρώποισι τἀλλήλων κακά; οἴμοι· πόσωι σφιν συνθανεῖν ἂν ἤθελον.
ἄκραντ’ ὀδύρηι ταῖσδέ τ’ ἐξάγεις δάκρυ.
δοκῶ μέν, αὐταί γ’ εἰσὶν αἱ διδάσκαλοι.
ἀλλ’ εἶμ’ ἵν’ αἴρω χεῖρ’ ἀπαντήσας νεκροῖς Ἅιδου τε μολπὰς ἐκχέω δακρυρρόους, φίλους προσαυδῶν ὧν λελειμμένος τάλας ἔρημα κλαίω. τοῦτο γὰρ μόνον βροτοῖς οὐκ ἔστι τἀνάλωμ’ ἀναλωθὲν λαβεῖν, ψυχὴν βροτείαν· χρημάτων δ’ εἰσὶν πόροι.
τὰ μὲν εὖ, τὰ δὲ δυστυχῆ.
πόλει μὲν εὐδοξία καὶ στρατηλάταις δορὸς διπλάζεται τιμά· ἐμοὶ δὲ παίδων μὲν εἰσιδεῖν μέλη πικρόν, καλὸν θέαμα δ’ εἴπερ ὄψομαι, τὰν ἄελπτον ἁμέραν ἰδοῦσα, πάντων μέγιστον ἄλγος.
ἄγαμόν μ’ ἔτι δεῦρ’ ἀεὶ Χρόνος παλαιὸς πατὴρ ὤφελ’ ἁμερᾶν κτίσαι.
τί γάρ μ’ ἔδει παίδων; τί μὲν γὰρ ἤλπιζον ἂν πεπονθέναι πάθος περισσὸν εἰ γάμων ἀπεζύγην; νῦν δ’ ὁρῶ σαφέστατον κακόν, τέκνων φιλτάτων στερεῖσα.
ἀλλὰ τάδ’ ἤδη σώματα λεύσσω τῶν οἰχομένων παίδων· μελέα πῶς ἂν ὀλοίμην σὺν τοῖσδε τέκνοις κοινὸν ἐς Ἅιδην καταβᾶσα; στεναγμόν, ὦ ματέρες, τῶν κατὰ χθονὸς νεκρῶν ἀπύσατ’ ἀπύσατ’ ἀντίφων’ ἐμῶν στεναγμάτων κλύουσαι.
ὦ παῖδες, ὦ πικρὸν φίλων προσηγόρημα ματέρων, προσαυδῶ σε τὸν θανόντα.
ἰὼ ἰώ. τῶν γ’ ἐμῶν κακῶν ἐγώ.
αἰαῖ. > ἐπάθομεν ὤ τὰ κύντατ’ ἄλγη κακῶν.
ὦ πόλις Ἀργεία, τὸν ἐμὸν πότμον οὐκ ἐσορᾶτε; ὁρῶσι κἀμὲ τὰν τάλαι- ναν τέκνων ἄπαιδα.
προσάγετ’ <ἄγετε> δυσπότμων σώμαθ’ αἱματοσταγῆ, σφαγέντας οὐκ ἄξι’ οὐδ’ ὑπ’ ἀξίων, ἐν οἷς ἀγὼν ἐκράνθη.
δόθ’ ὡς περιπτυχαῖσι δὴ χέρας προσαρμόσασ’ ἐμοῖς ἐν ἀγκῶσι τέκνα θῶμαι.
ἔχεις ἔχεις πημάτων γ’ ἅλις βάρος.
αἰαῖ. τοῖς τεκοῦσι δ’ οὐ λέγεις; ἀίετέ μου. στένεις ἐπ’ ἀμφοῖν ἄχη.
εἴθε με Καδμείων ἔναρον στίχες ἐν κονίαισιν.
ἐμὸν δὲ μήποτ’ ἐζύγη δέμας ἐς ἀνδρὸς εὐνάν.
ἴδετε κακῶν πέλαγος, ὦ ματέρες τάλαιναι τέκνων.
κατὰ μὲν ὄνυξιν ἠλοκίσμεθ’, ἀμφὶ δὲ σποδὸν κάραι κεχύμεθα.
ἰὼ ἰώ μοί μοι· κατά με πέδον γᾶς ἕλοι, διὰ δὲ θύελλα σπάσαι, πυρός τε φλογμὸς ὁ Διὸς ἐν κάραι πέσοι.
πικροὺς ἐσεῖδες γάμους, πικρὰν δὲ Φοίβου φάτιν· ἐς ἡμᾶς ἁ πολύστονος λιποῦσ’ Οἰδιπόδα δώματ’ ἦλθ’ Ἐρινύς.
μέλλων σ’ ἐρωτᾶν †ἡνίκ’ ἐξήντλεις στρατῶι γόους ἀφήσω† τοὺς ἐκεῖ μὲν ἐκλιπὼν εἴασα μύθους, νῦν δ’, Ἄδραστ’, ἀνιστορῶ· πόθεν ποθ’ οἵδε διαπρεπεῖς εὐψυχίαι θνητῶν ἔφυσαν; εἰπὲ δ’ ὡς σοφώτερος νέοισιν ἀστῶν τῶνδ’· ἐπιστήμων γὰρ εἶ.
εἶδον γὰρ αὐτῶν κρείσσον’ ἢ λέξαι λόγωι τολμήμαθ’ οἷς ἤλπιζον αἱρήσειν πόλιν.
ἓν δ’ οὐκ ἐρήσομαί σε, μὴ γέλωτ’ ὄφλω, ὅτωι ξυνέστη τῶνδ’ ἕκαστος ἐν μάχηι ἢ τραῦμα λόγχης πολεμίων ἐδέξατο.
κενοὶ γὰρ οὗτοι τῶν τ’ ἀκουόντων λόγοι καὶ τοῦ λέγοντος, ὅστις ἐν μάχηι βεβὼς λόγχης ἰούσης πρόσθεν ὀμμάτων πυκνῆς σαφῶς ἀπήγγειλ’ ὅστις ἐστὶν ἁγαθός.
οὐκ ἂν δυναίμην οὔτ’ ἐρωτῆσαι τάδε οὔτ’ αὖ πιθέσθαι τοῖσι τολμῶσιν λέγειν· μόλις γὰρ ἄν τις αὐτὰ τἀναγκαῖ’ ὁρᾶν δύναιτ’ ἂν ἑστὼς πολεμίοις ἐναντίος.
ἄκουε δή νυν· καὶ γὰρ οὐκ ἄκοντί μοι δίδως ἔπαινον ὧν ἔγωγε βούλομαι φίλων ἀληθῆ καὶ δίκαι’ εἰπεῖν πέρι.
ὁρᾶις τὸ λάβρον οὗ βέλος διέπτατο; Καπανεὺς ὅδ’ ἐστίν· ὧι βίος μὲν ἦν πολύς, ἥκιστα δ’ ὄλβωι γαῦρος ἦν· φρόνημα δὲ οὐδέν τι μεῖζον εἶχεν ἢ πένης ἀνήρ, φεύγων τραπέζαις ὅστις ἐξογκοῖτ’ ἄγαν τἀρκοῦντ’ ἀτίζων· οὐ γὰρ ἐν γαστρὸς βορᾶι τὸ χρηστὸν εἶναι, μέτρια δ’ ἐξαρκεῖν ἔφη.
φίλοις τ’ ἀληθὴς ἦν φίλος παροῦσί τε καὶ μὴ παροῦσιν· ὧν ἀριθμὸς οὐ πολύς.
ἀψευδὲς ἦθος, εὐπροσήγορον στόμα, ἄκρατον οὐδὲν οὔτ’ ἐς οἰκέτας ἔχων οὔτ’ ἐς πολίτας. τὸν δὲ δεύτερον λέγω Ἐτέοκλον, ἄλλην χρηστότητ’ ἠσκηκότα.
νεανίας ἦν τῶι βίωι μὲν ἐνδεής, πλείστας δὲ τιμὰς ἔσχ’ ἐν Ἀργείαι χθονί.
φίλων δὲ χρυσὸν πολλάκις δωρουμένων οὐκ εἰσεδέξατ’ οἶκον ὥστε τοὺς τρόπους δούλους παρασχεῖν χρημάτων ζευχθεὶς ὕπο.
τοὺς δ’ ἐξαμαρτάνοντας οὐχὶ τὴν πόλιν ἤχθαιρ’· ἐπεί τοι κοὐδὲν αἰτία πόλις κακῶς κλύουσα διὰ κυβερνήτην κακόν.
ὁ δ’ αὖ τρίτος τῶνδ’ Ἱππομέδων τοιόσδ’ ἔφυ· παῖς ὢν ἐτόλμησ’ εὐθὺς οὐ πρὸς ἡδονὰς Μουσῶν τραπέσθαι πρὸς τὸ μαλθακὸν βίου, ἀγροὺς δὲ ναίων σκληρὰ τῆι φύσει διδοὺς ἔχαιρε πρὸς τἀνδρεῖον, ἔς τ’ ἄγρας ἰὼν ἵπποις τε χαίρων τόξα τ’ ἐντείνων χεροῖν, πόλει παρασχεῖν σῶμα χρήσιμον θέλων.
ὁ τῆς κυναγοῦ δ’ ἄλλος Ἀταλάντης γόνος παῖς Παρθενοπαῖος, εἶδος ἐξοχώτατος, Ἀρκὰς μὲν ἦν, ἐλθὼν δ’ ἐπ’ Ἰνάχου ῥοὰς παιδεύεται κατ’ Ἄργος. ἐκτραφεὶς δ’ ἐκεῖ πρῶτον μέν, ὡς χρὴ τοὺς μετοικοῦντας ξένους, λυπηρὸς οὐκ ἦν οὐδ’ ἐπίφθονος πόλει οὐδ’ ἐξεριστὴς τῶν λόγων, ὅθεν βαρὺς μάλιστ’ ἂν εἴη δημότης τε καὶ ξένος.
λόχοις δ’ ἐνεστὼς ὥσπερ Ἀργεῖος γεγὼς ἤμυνε χώραι, χὠπότ’ εὖ πράσσοι πόλις ἔχαιρε, λυπρῶς δ’ ἔφερεν εἴ τι δυστυχοῖ.
πολλοὺς δ’ ἐραστὰς κἀπὸ θηλειῶν †ὅσας† ἔχων ἐφρούρει μηδὲν ἐξαμαρτάνειν.
Τυδέως δ’ ἔπαινον ἐν βραχεῖ θήσω μέγαν· [οὐκ ἐν λόγοις ἦν λαμπρὸς ἀλλ’ ἐν ἀσπίδι δεινὸς σοφιστὴς πολλά τ’ ἐξευρεῖν σοφά.
γνώμηι δ’ ἀδελφοῦ Μελεάγρου λελειμμένος ἴσον παρέσχεν ὄνομα διὰ τέχνης δορός, εὑρὼν ἀκριβῆ μουσικὴν ἐν ἀσπίδι.] φιλότιμον ἦθος πλούσιον, φρόνημα δὲ ἐν τοῖσιν ἔργοις οὐχὶ τοῖς λόγοις ἴσον.
ἐκ τῶνδε μὴ θαύμαζε τῶν εἰρημένων, Θησεῦ, πρὸ πύργων τούσδε τολμῆσαι θανεῖν.
τὸ γὰρ τραφῆναι μὴ κακῶς αἰδῶ φέρει· αἰσχύνεται δὲ τἀγάθ’ ἀσκήσας ἀνὴρ κακὸς γενέσθαι πᾶς τις. ἡ δ’ εὐανδρία διδακτόν, εἴπερ καὶ βρέφος διδάσκεται λέγειν ἀκούειν θ’ ὧν μάθησιν οὐκ ἔχει.
ἃ δ’ ἂν μάθηι τις, ταῦτα σώιζεσθαι φιλεῖ πρὸς γῆρας. οὕτω παῖδας εὖ παιδεύετε.
ἰὼ τέκνον, δυστυχῆ σ’ ἔτρεφον ἔφερον ὑφ’ ἥπατος πόνους ἐνεγκοῦσ’ ἐν ὠδῖσι· καὶ νῦν τὸν ἐμὸν Ἀίδας ἔχει μόχθον ἀθλίας, ἐγὼ δὲ γηροβοσκὸν οὐκ ἔχω, τεκοῦσ’ ἁ τάλαινα παῖδα.
καὶ μὴν τὸν Οἰκλέους γε γενναῖον τόκον θεοὶ ζῶντ’ ἀναρπάσαντες ἐς μυχοὺς χθονὸς αὐτοῖς τεθρίπποις εὐλογοῦσιν ἐμφανῶς.
τὸν Οἰδίπου δὲ παῖδα, Πολυνείκη λέγω, ἡμεῖς ἐπαινέσαντες οὐ ψευδοίμεθ’ ἄν.
ξένος γὰρ ἦν μοι πρὶν λιπὼν Κάδμου πόλιν φυγῆι πρὸς Ἄργος διαβαλεῖν αὐθαιρέτωι.
ἀλλ’ οἶσθ’ ὃ δρᾶν σε βούλομαι τούτων πέρι; οὐκ οἶδα πλὴν ἕν, σοῖσι πείθεσθαι λόγοις.
τὸν μὲν Διὸς πληγέντα Καπανέα πυρὶ ἦ χωρὶς ἱερὸν ὡς νεκρὸν θάψαι θέλεις; ναί· τοὺς δέ γ’ ἄλλους πάντας ἐν μιᾶι πυρᾶι.
ποῦ δῆτα θήσεις μνῆμα τῶιδε χωρίσας; αὐτοῦ παρ’ οἴκους τούσδε συμπήξας τάφον.
οὗτος μὲν ἤδη δμωσὶν ἂν μέλοι πόνος.
ἡμῖν δέ γ’ οἵδε· στειχέτω δ’ ἄχθη νεκρῶν.
ἴτ’, ὦ τάλαιναι μητέρες, τέκνων πέλας.
ἥκιστ’, Ἄδραστε, τοῦτο πρόσφορον λέγεις.
πῶς; τὰς τεκούσας οὐ χρεὼν ψαῦσαι τέκνων; ὄλοιντ’ ἰδοῦσαι τούσδ’ ἂν ἠλλοιωμένους.
πικρὰ γὰρ ὄψις αἷμα κὠτειλαὶ νεκρῶν.
τί δῆτα λύπην ταῖσδε προσθεῖναι θέλεις; νικᾶις. μένειν χρὴ τλημόνως· λέγει γὰρ εὖ Θησεύς. ὅταν δὲ τούσδε προσθῶμεν πυρί, ὀστᾶ προσάξεσθ’. ὦ ταλαίπωροι βροτῶν, τί κτᾶσθε λόγχας καὶ κατ’ ἀλλήλων φόνους τίθεσθε; παύσασθ’, ἀλλὰ λήξαντες πόνων ἄστη φυλάσσεθ’ ἥσυχοι μεθ’ ἡσύχων.
σμικρὸν τὸ χρῆμα τοῦ βίου· τοῦτον δὲ χρὴ ὡς ῥᾶιστα καὶ μὴ σὺν πόνοις διεκπερᾶν.
οὐκέτ’ εὔτεκνος, οὐκέτ’ εὔ- παις, οὐδ’ εὐτυχίας μέτε- στίν μοι κουροτόκοις ἐν Ἀργείαις· οὐδ’ Ἄρτεμις λοχία προσφθέγξαιτ’ ἂν τὰς ἀτέκνους.
δυσαίων δ’ ὁ βίος, πλαγκτὰ δ’ ὡσεί τις νεφέλα πνευμάτων ὕπο δυσχίμων ἀίσσω.
ἑπτὰ ματέρες ἑπτὰ κού- ρους ἐγεινάμεθ’ αἱ ταλαί- πωροι κλεινοτάτους ἐν Ἀργείοις· καὶ νῦν ἄπαις ἄτεκνος γηράσκω δυστανοτάτως, †οὔτ’ ἐν φθιμένοισιν οὔτ’ ἐν ζωοῖσιν ἀριθμουμένη†, χωρὶς δή τινα τῶνδ’ ἔχουσα μοῖραν.
ὑπολελειμμένα μοι δάκρυα· μέλεα παιδὸς ἐν οἴκοις κεῖται μνήματα, πένθιμοι κουραὶ κἀστέφανοι κόμαι <λοιβαί τε νεκύων φθιμένων> ἀοιδαί θ’ ἃς χρυσοκόμας Ἀπόλλων οὐκ ἐνδέχεται· γόοισι δ’ ὀρθρευομένα δάκρυσι νοτερὸν ἀεὶ πέπλων πρὸς στέρνωι πτύχα τέγξω.
καὶ μὴν θαλάμας τάσδ’ ἐσορῶ δὴ Καπανέως ἤδη τύμβον θ’ ἱερὸν μελάθρων τ’ ἐκτὸς Θησέως ἀναθήματα νεκροῖς, κλεινήν τ’ ἄλοχον τοῦ καπφθιμένου τοῦδε κεραυνῶι πέλας Εὐάδνην, ἣν Ἶφις ἄναξ παῖδα φυτεύει.
τί ποτ’ αἰθερίαν ἕστηκε πέτραν ἣ τῶνδε δόμων ὑπερακρίζει, τήνδ’ ἐμβαίνουσα κέλευθον; τί φέγγος, τίν’ αἴγλαν ἐδίφρευε τόθ’ ἅλιος σελάνα τε κατ’ αἰθέρα †λαμπάδ’ ἵν’ ὠκυθόαι νύμφαι ἱππεύουσι δι’ ὀρφναίας†, ἁνίκα <         > γάμων τῶν ἐμῶν πόλις Ἄργους ἀοιδαῖς εὐδαιμονίας ἐπύργωσε καὶ γαμέτα χαλκεοτευχέος Καπανέως; πρὸς δ’ ἔβαν δρομὰς ἐξ ἐμῶν οἴκων ἐκβακχευσαμένα πυρᾶς φῶς τάφον τε ματεύουσα τὸν αὐτόν, ἔμμοχθον καταλύσουσ’ἐς Ἅιδαν βίοτον αἰῶνός τε πόνους· ἥδιστος γάρ τοι θάνατος συνθνήισκειν θνήισκουσι φίλοις, εἰ δαίμων τάδε κραίνοι.
καὶ μὴν ὁρᾶις τήνδ’ ἧς ἐφέστηκας πέλας πυράν, Διὸς θησαυρόν, ἔνθ’ ἔνεστι σὸς πόσις, δαμασθεὶς λαμπάσιν κεραυνίοις.
ὁρῶ δὴ τελευτὰν ἵν’ ἕστακα· τύχα δέ μοι ξυνάπτοι ποδὸς ἅλματι †εὐκλείας χάριν ἔνθεν ὁρ- μάσω τᾶσδ’ ἀπὸ πέτρας πηδήσασα πυρὸς ἔσω† σῶμά τ’ αἴθοπι φλογμῶι πόσει συμμείξασα φίλωι, χρῶτα χροῒ πέλας θεμένα, Φερσεφόνας ἥξω θαλάμους, σὲ τὸν θανόντ’ οὔποτ’ ἐμᾶι προδοῦσα ψυχᾶι κατὰ γᾶς.
ἴτω φῶς γάμοι τε· †εἴθε τινὲς εὐναὶ† δικαίων ὑμεναίων ἐν Ἄργει†φανῶσι τέκνοισινὁ σὸς δ’† εὐναῖος γαμέτας συντηχθεὶς αὔραις ἀδόλοις γενναίας ἀλόχοιο.
καὶ μὴν ὅδ’ αὐτὸς σὸς πατὴρ βαίνει πέλας γεραιὸς Ἶφις ἐς νεωτέρους λόγους, οὓς οὐ κατειδὼς πρόσθεν ἀλγήσει κλύων.
ὦ δυστάλαιναι, δυστάλας δ’ ἐγὼ γέρων, ἥκω διπλοῦν πένθημ’ ὁμαιμόνων ἔχων, τὸν μὲν θανόντα παῖδα Καδμείων δορὶ Ἐτέοκλον ἐς γῆν πατρίδα ναυσθλώσων νεκρὸν ζητῶν τ’ ἐμὴν παῖδ’, ἣ δόμων ἐξώπιος βέβηκε πηδήσασα Καπανέως δάμαρ, θανεῖν ἐρῶσα σὺν πόσει. χρόνον μὲν οὖν τὸν πρόσθ’ ἐφρουρεῖτ’ ἐν δόμοις· ἐπεὶ δ’ ἐγὼ φυλακὰς ἀνῆκα τοῖς παρεστῶσιν κακοῖς, βέβηκεν. ἀλλὰ τῆιδέ νιν δοξάζομεν μάλιστ’ ἂν εἶναι. φράζετ’ εἰ κατείδετε.
τί τάσδ’ ἐρωτᾶις; ἥδ’ ἐγὼ πέτρας ἔπι ὄρνις τις ὡσεὶ Καπανέως ὑπὲρ πυρᾶς δύστηνον αἰώρημα κουφίζω, πάτερ.
τέκνον, τίς αὔρα; τίς στόλος; τίνος χάριν δόμων ὑπεκβᾶσ’ ἦλθες ἐς τήνδε χθόνα; ὀργὴν λάβοις ἂν τῶν ἐμῶν βουλευμάτων κλύων· ἀκοῦσαι δ’ οὔ σε βούλομαι, πάτερ.
τί δ’; οὐ δίκαιον πατέρα τὸν σὸν εἰδέναι; κριτὴς ἂν εἴης οὐ σοφὸς γνώμης ἐμῆς.
σκευῆι δὲ τῆιδε τοῦ χάριν κοσμεῖς δέμας; θέλει τι κλεινὸν οὗτος ὁ στολμός, πάτερ.
ὡς οὐκ ἐπ’ ἀνδρὶ πένθιμος πρέπεις ὁρᾶν.
ἐς γάρ τι πρᾶγμα νεοχμὸν ἐσκευάσμεθα.
κἄπειτα τύμβωι καὶ πυρᾶι φαίνηι πέλας; ἐνταῦθα γὰρ δὴ καλλίνικος ἔρχομαι.
νικῶσα νίκην τίνα; μαθεῖν χρήιζω σέθεν.
πάσας γυναῖκας ἃς δέδορκεν ἥλιος.
ἔργοις Ἀθάνας ἢ φρενῶν εὐβουλίαι; ἀρετῆι· πόσει γὰρ συνθανοῦσα κείσομαι.
τί φήις; τί τοῦτ’ αἴνιγμα σημαίνει σαθρόν; ἄισσω θανόντος Καπανέως τήνδ’ ἐς πυράν.
ὦ θύγατερ, οὐ μὴ μῦθον ἐς πολλοὺς ἐρεῖς; τοῦτ’ αὐτὸ χρήιζω, πάντας Ἀργείους μαθεῖν.
ἀλλ’ οὐδέ τοι σοὶ πείσομαι δρώσηι τάδε.
ὅμοιον· οὐ γὰρ μὴ κίχηις μ’ ἑλὼν χερί.
καὶ δὴ παρεῖται σῶμα, σοὶ μὲν οὐ φίλον, ἡμῖν δὲ καὶ τῶι συμπυρουμένωι πόσει.
ἰώ,γύναι, δεινὸν ἔργον ἐξειργάσω.
ἀπωλόμην δύστηνος, Ἀργείων κόραι.
ἒ ἔ,σχέτλια τάδε παθών, τὸ πάντολμον ἔργον ὄψηι τάλας; οὐκ ἄν τιν’ εὕροιτ’ ἄλλον ἀθλιώτερον.
ἰὼ τάλας· μετέλαχες τύχας Οἰδιπόδα, γέρον, μέρος καὶ σὺ <καὶ> πόλις ἐμὰ τλάμων.
οἴμοι· τί δὴ βροτοῖσιν οὐκ ἔστιν τόδε, νέους δὶς εἶναι καὶ γέροντας αὖ πάλιν; ἀλλ’ ἐν δόμοις μὲν ἤν τι μὴ καλῶς ἔχηι γνώμαισιν ὑστέραισιν ἐξορθούμεθα, αἰῶνα δ’ οὐκ ἔξεστιν. εἰ δ’ ἦμεν νέοι δὶς καὶ γέροντες, εἴ τις ἐξημάρτανεν διπλοῦ βίου λαχόντες ἐξωρθούμεθ’ ἄν.
ἐγὼ γὰρ ἄλλους εἰσορῶν τεκνουμένους παίδων ἐραστὴς ἦ πόθωι τ’ ἀπωλλύμην.
εἰ δ’ ἐς τόδ’ ἦλθον κἀξεπειράθην †τέκνων† οἷον στέρεσθαι πατέρα γίγνεται τέκνων, οὐκ ἄν ποτ’ ἐς τόδ’ ἦλθον εἰς ὃ νῦν κακόν.
[ὅστις φυτεύσας καὶ νεανίαν τεκὼν ἄριστον εἶτα τοῦδε νῦν στερίσκομαι.] εἶἑν· τί δὴ χρὴ τὸν ταλαίπωρόν με δρᾶν; στείχειν πρὸς οἴκους; κἆιτ’ ἐρημίαν ἴδω πολλὴν μελάθρων ἀπορίαν τ’ ἐμῶι βίωι; ἢ πρὸς μέλαθρα τοῦδε Καπανέως μόλω; ἥδιστα πρίν γε δῆθ’ ὅτ’ ἦν παῖς ἥδε μοι.
ἀλλ’ οὐκέτ’ ἔστιν, ἥ γ’ ἐμὴν γενειάδα προσήγετ’ αἰεὶ στόματι καὶ κάρα τόδε κατεῖχε χερσίν. οὐδὲν ἥδιον πατρὶ γέροντι θυγατρός· ἀρσένων δὲ μείζονες ψυχαί, γλυκεῖαι δ’ ἧσσον ἐς θωπεύματα.
οὐχ ὡς τάχιστα δῆτά μ’ ἄξετ’ ἐς δόμους σκότωι τε δώσετ’, ἔνθ’ ἀσιτίαις ἐμὸν δέμας γεραιὸν συντακεὶς ἀποφθερῶ; τί μ’ ὠφελήσει παιδὸς ὀστέων θιγεῖν; ὦ δυσπάλαιστον γῆρας, ὡς μισῶ σ’ ἔχων, μισῶ δ’ ὅσοι χρήιζουσιν ἐκτείνειν βίον βρωτοῖσι καὶ ποτοῖσι καὶ μαγεύμασιν παρεκτρέποντες ὀχετὸν ὥστε μὴ θανεῖν· οὓς χρῆν, ἐπειδὰν μηδὲν ὠφελῶσι γῆν, θανόντας ἔρρειν κἀκποδὼν εἶναι νέοις.
ἰώ·τάδε δὴ παίδων ἤδη φθιμένων ὀστᾶ φέρεται. λάβετ’, ἀμφίπολοι, γραίας ἀμενοῦς (οὐ γὰρ ἔνεστιν ῥώμη παίδων ὑπὸ πένθους) πολλοῦ τε χρόνου ζώσης μέτρα δὴ καταλειβομένης τ’ ἄλγεσι πολλοῖς.
τί γὰρ ἂν μεῖζον τοῦδ’ ἔτι θνητοῖς πάθος ἐξεύροις ἢ τέκνα θανόντ’ ἐσιδέσθαι; φέρω φέρω, τάλαινα μᾶτερ, ἐκ πυρᾶς πατρὸς μέλη, βάρος μὲν οὐκ ἀβριθὲς ἀλγέων ὕπο, ἐν δ’ ὀλίγωι τἀμὰ πάντα συνθείς.
ἰὼ ἰώ,παῖ, δάκρυα φέρεις φίλαι ματρὶ τῶν ὀλωλότων σποδοῦ τε πλῆθος ὀλίγον ἀντὶ σωμάτων εὐδοκίμων δή ποτ’ ἐν Μυκήναις.
ἄπαις ἄπαις·ἐγὼ δ’ ἔρημος ἀθλίου πατρὸς τάλας ἔρημον οἶκον ὀρφανεύσομαι λαβών, οὐ πατρὸς ἐν χερσὶ τοῦ τεκόντος.
ἰὼ ἰώ·ποῦ δὲ πόνος ἐμῶν τέκνων, ποῦ λοχευμάτων χάρις τροφαί τε ματρὸς ἄυπνά τ’ ὀμμάτων τέλη· καὶ φίλιαι προσβολαὶ προσώπων; βεβᾶσιν, οὐκέτ’ εἰσίν· οἴμοι πάτερ· βεβᾶσιν. αἰθὴρ ἔχει νιν ἤδη, πυρὸς τετακότας σποδῶι· ποτανοὶ δ’ ἤνυσαν τὸν Ἅιδαν.
πάτερ, †σὺ μὲν σῶν† κλύεις τέκνων γόους; ἆρ’ ἀσπιδοῦχος ἔτι ποτ’ ἀντιτείσομαι σὸν φόνον; εἰ γὰρ γένοιτο †τέκνον†.
ἔτ’ ἂν θεοῦ θέλοντος ἔλθοι δίκα πατρῶιος. οὔπω κακὸν τόδ’ εὕδει; αἰαῖ τύχας· ἅλις γόων, ἅλις <δ’> ἀλγέων ἐμοὶ πάρεστιν.
ἔτ’ Ἀσωποῦ με δέξεται γάνος χαλκέοις <ἐν> ὅπλοις Δαναϊδᾶν στρατηλάταν, τοῦ φθιμένου πατρὸς ἐκδικαστάν.
ἔτ’ εἰσορᾶν σε, πάτερ, ἐπ’ ὀμμάτων δοκῶ φίλαν φίλημα παρὰ γένυν τιθέντα σοί.
λόγων δὲ παρακέλευσμα σῶν ἀέρι φερόμενον οἴχεται.
δυοῖν δ’ ἄχη, ματρί τ’ ἔλιπεν, σέ τ’ οὔποτ’ ἄλγη πατρῶια λείψει.
ἔχω τοσόνδε βάρος ὅσον μ’ ἀπώλεσεν.
φέρ’, ἀμφὶ μαστὸν ὑποβάλω σποδὸν <    >.
ἔκλαυσα τόδε κλύων ἔπος στυγνότατον· ἔθιγέ μου φρενῶν.
ὦ τέκνον, ἔβας· οὐκέτι φίλον φίλας ἄγαλμ’ ὄψομαί σε ματρός.
Ἄδραστε καὶ γυναῖκες Ἀργεῖαι γένος, ὁρᾶτε παῖδας τούσδ’ ἔχοντας ἐν χεροῖν πατέρων ἀρίστων σώμαθ’ ὧν ἀνειλόμην· τούτοις ἐγώ σφε καὶ πόλις δωρούμεθα.
ὑμᾶς δὲ τῶνδε χρὴ χάριν μεμνημένους σώιζειν, ὁρῶντας ὧν ἐκύρσατ’ ἐξ ἐμοῦ, παισίν θ’ ὑπειπεῖν τοῖσδε τοὺς αὐτοὺς λόγους, τιμᾶν πόλιν τήνδ’, ἐκ τέκνων ἀεὶ τέκνοις μνήμην παραγγέλλοντας ὧν ἐκύρσατε.
Ζεὺς δὲ ξυνίστωρ οἵ τ’ ἐν οὐρανῶι θεοὶ οἵων ὑφ’ ἡμῶν στείχετ’ ἠξιωμένοι.
Θησεῦ, ξύνισμεν πάνθ’ ὅσ’ Ἀργείαν χθόνα δέδρακας ἐσθλὰ δεομένην εὐεργετῶν χάριν τ’ ἀγήρων ἕξομεν· γενναῖα γὰρ παθόντες ὑμᾶς ἀντιδρᾶν ὀφείλομεν.
τί δῆτ’ ἔθ’ ὑμῖν ἄλλ’ ὑπουργῆσαί με χρή; χαῖρ’· ἄξιος γὰρ καὶ σὺ καὶ πόλις σέθεν.
ἔσται τάδ’· ἀλλὰ καὶ σὺ τῶν αὐτῶν τύχοις.
ἄκουε, Θησεῦ, τούσδ’ Ἀθηναίας λόγους, ἃ χρή σε δρᾶσαι, δρῶντα δ’ ὠφελεῖν †τάδε†.
μὴ δῶις τάδ’ ὀστᾶ τοῖσδ’ ἐς Ἀργείαν χθόνα παισὶν κομίζειν ῥαιδίως οὕτω μεθείς, ἀλλ’ ἀντὶ τῶν σῶν καὶ πόλεως μοχθημάτων πρῶτον λάβ’ ὅρκον. τόνδε δ’ ὀμνύναι χρεὼν Ἄδραστον· οὗτος κύριος, τύραννος ὤν, πάσης ὑπὲρ γῆς Δαναϊδῶν ὁρκωμοτεῖν.
ὁ δ’ ὅρκος ἔσται μήποτ’ Ἀργείους χθόνα ἐς τήνδ’ ἐποίσειν πολέμιον παντευχίαν ἄλλων τ’ ἰόντων ἐμποδὼν θήσειν δόρυ.
ἢν δ’ ὅρκον ἐκλιπόντες ἔλθωσιν πόλιν, κακῶς ὀλέσθαι πρόστρεπ’ Ἀργείων χθόνα.
ἐν ὧι δὲ τέμνειν σφάγια χρή σ’ ἄκουέ μου.
ἔστιν τρίπους σοι χαλκόπους ἔσω δόμων, ὃν Ἰλίου ποτ’ ἐξαναστήσας βάθρα σπουδὴν ἐπ’ ἄλλην Ἡρακλῆς ὁρμώμενος στῆσαί σ’ ἐφεῖτο Πυθικὴν πρὸς ἐσχάραν.
ἐν τῶιδε λαιμοὺς τρεῖς τριῶν μήλων τεμὼν ἔγγραψον ὅρκους τρίποδος ἐν κοίλωι κύτει κἄπειτα σώιζειν θεῶι δὸς ὧι Δελφῶν μέλει, μνημεῖά θ’ ὅρκων μαρτύρημά θ’ Ἑλλάδι.
ἧι δ’ ἂν διοίξηις σφάγια καὶ τρώσηις φόνον ὀξύστομον μάχαιραν ἐς γαίας μυχοὺς κρύψον παρ’ αὐτὰς ἑπτὰ πυρκαιὰς νεκρῶν.
φόβον γὰρ αὐτοῖς, ἤν ποτ’ ἔλθωσιν πόλιν, δειχθεῖσα θήσει καὶ κακὸν νόστον πάλιν.
δράσας δὲ ταῦτα πέμπε γῆς ἔξω νεκρούς.
τεμένη δ’, ἵν’ αὐτῶν σώμαθ’ ἡγνίσθη πυρί, μέθες παρ’ αὐτὴν τρίοδον Ἰσθμίαν θεῶι.
σοὶ μὲν τάδ’ εἶπον· παισὶ δ’ Ἀργείων λέγω· πορθήσεθ’ ἡβήσαντες Ἰσμηνοῦ πόλιν πατέρων θανόντων ἐκδικάζοντες φόνον, σύ τ’ ἀντὶ πατρός, Αἰγιαλεῦ, στρατηλάτης νέος κατάστας παῖς τ’ ἀπ’ Αἰτωλῶν μολὼν Τυδέως, ὃν ὠνόμαζε Διομήδη πατήρ.
ἀλλ’ οὐ φθάνειν χρὴ συσκιάζοντας γένυν καὶ χαλκοπληθῆ Δαναϊδῶν ὁρμᾶν στρατὸν ἑπτάστομον πύργωμα Καδμείων ἔπι.
πικροὶ γὰρ αὐτοῖς ἥξετ’ ἐκτεθραμμένοι σκύμνοι λεόντων, πόλεος ἐκπορθήτορες.
κοὐκ ἔστιν ἄλλως. Ἐπίγονοι δ’ ἀν’ Ἑλλάδα κληθέντες ὠιδὰς ὑστέροισι θήσετε· τοῖον στράτευμα σὺν θεῶι πορεύσετε.
δέσποιν’ Ἀθάνα, πείσομαι λόγοισι σοῖς· σὺ γάρ μ’ ἀπορθοῖς ὥστε μὴ ’ξαμαρτάνειν.
καὶ τόνδ’ ἐν ὅρκοις ζεύξομαι. μόνον σύ με ἐς ὀρθὸν ἵστη· σοῦ γὰρ εὐμενοῦς πόλει οὔσης τὸ λοιπὸν ἀσφαλῶς οἰκήσομεν.
στείχωμεν, Ἄδρασθ’, ὅρκια δῶμεν τῶιδ’ ἀνδρὶ πόλει τ’· ἄξια δ’ ἡμῖν προμεμοχθήκασι σέβεσθαι.
Ὦ κοινὸν αὐτάδελφον Ἰσμήνης κάρα, ἆρ’ οἶσθ’ ὅ τι Ζεὺς τῶν ἀπ’ Οἰδίπου κακῶν ὁποῖον οὐχὶ νῷν ἔτι ζώσαιν τελεῖ; Οὐδὲν γὰρ οὔτ’ ἀλγεινὸν οὔτ’ ἄτης ἄτερ οὔτ’ αἰσχρὸν οὔτ’ ἄτιμόν ἐσθ’ ὁποῖον οὐ τῶν σῶν τε κἀμῶν οὐκ ὄπωπ’ ἐγὼ κακῶν.
Καὶ νῦν τί τοῦτ’ αὖ φασι πανδήμῳ πόλει κήρυγμα θεῖναι τὸν στρατηγὸν ἀρτίως; Ἔχεις τι κεἰσήκουσας; ἤ σε λανθάνει πρὸς τοὺς φίλους στείχοντα τῶν ἐχθρῶν κακά; Ἐμοὶ μὲν οὐδεὶς μῦθος, Ἀντιγόνη, φίλων οὔθ’ ἡδὺς οὔτ’ ἀλγεινὸς ἵκετ’, ἐξ ὅτου δυοῖν ἀδελφοῖν ἐστερήθημεν δύο μιᾷ θανόντων ἡμέρᾳ διπλῇ χερί· ἐπεὶ δὲ φροῦδός ἐστιν Ἀργείων στρατὸς ἐν νυκτὶ τῇ νῦν, οὐδὲν οἶδ’ ὑπέρτερον, οὔτ’ εὐτυχοῦσα μᾶλλον οὔτ’ ἀτωμένη.
Ἤιδη καλῶς καί σ’ ἐκτὸς αὐλείων πυλῶν τοῦδ’ οὕνεκ’ ἐξέπεμπον, ὡς μόνη κλύοις.
Τί δ’ ἔστι; δηλοῖς γάρ τι καλχαίνουσ’ ἔπος.
Οὐ γὰρ τάφου νῷν τὼ κασιγνήτω Κρέων τὸν μὲν προτίσας, τὸν δ’ ἀτιμάσας ἔχει; Ἐτεοκλέα μέν, ὡς λέγουσι, σὺν δίκῃ χρῆσθαι δικαιῶν καὶ νόμῳ, κατὰ χθονὸς ἔκρυψε τοῖς ἔνερθεν ἔντιμον νεκροῖς· τὸν δ’ ἀθλίως θανόντα Πολυνείκους νέκυν ἀστοῖσί φασιν ἐκκεκηρῦχθαι τὸ μὴ τάφῳ καλύψαι μηδὲ κωκῦσαί τινα, ἐᾶν δ’ ἄκλαυτον, ἄταφον, οἰωνοῖς γλυκὺν θησαυρὸν εἰσορῶσι πρὸς χάριν βορᾶς.
Τοιαῦτά φασι τὸν ἀγαθὸν Κρέοντα σοὶ κἀμοί, λέγω γὰρ κἀμέ, κηρύξαντ’ ἔχειν, καὶ δεῦρο νεῖσθαι ταῦτα τοῖσι μὴ εἰδόσιν σαφῆ προκηρύξοντα, καὶ τὸ πρᾶγμ’ ἄγειν οὐχ ὡς παρ’ οὐδέν, ἀλλ’ ὃς ἂν τούτων τι δρᾷ φόνον προκεῖσθαι δημόλευστον ἐν πόλει.
Οὕτως ἔχει σοι ταῦτα, καὶ δείξεις τάχα εἴτ’ εὐγενὴς πέφυκας εἴτ’ ἐσθλῶν κακή.
Τί δ’, ὦ ταλαῖφρον, εἰ τάδ’ ἐν τούτοις, ἐγὼ λύουσ’ ἂν εἴθ’ ἅπτουσα προσθείμην πλέον; Εἰ ξυμπονήσεις καὶ ξυνεργάσῃ σκόπει.
Ποῖόν τι κινδύνευμα; ποῖ γνώμης ποτ’ εἶ; Εἰ τὸν νεκρὸν ξὺν τῇδε κουφιεῖς χερί.
Ἦ γὰρ νοεῖς θάπτειν σφ’, ἀπόρρητον πόλει; Τὸν γοῦν ἐμὸν καὶ τὸν σόν, ἢν σὺ μὴ θέλῃς, ἀδελφόν· οὐ γὰρ δὴ προδοῦσ’ ἁλώσομαι.
Ὦ σχετλία, Κρέοντος ἀντειρηκότος; Ἀλλ’ οὐδὲν αὐτῷ τῶν ἐμῶν <μ’> εἴργειν μέτα.
Οἴμοι· φρόνησον, ὦ κασιγνήτη, πατὴρ ὡς νῷν ἀπεχθὴς δυσκλεής τ’ ἀπώλετο, πρὸς αὐτοφώρων ἀμπλακημάτων διπλᾶς ὄψεις ἀράξας αὐτὸς αὐτουργῷ χερί· ἔπειτα μήτηρ καὶ γυνή, διπλοῦν ἔπος, πλεκταῖσιν ἀρτάναισι λωβᾶται βίον· τρίτον δ’ ἀδελφὼ δύο μίαν καθ’ ἡμέραν αὐτοκτονοῦντε τὼ ταλαιπώρω μόρον κοινὸν κατειργάσαντ’ ἐπαλλήλοιν χεροῖν.
Νῦν δ’ αὖ μόνα δὴ νὼ λελειμμένα σκόπει ὅσῳ κάκιστ’ ὀλούμεθ’, εἰ νόμου βίᾳ ψῆφον τυράννων ἢ κράτη παρέξιμεν.
Ἀλλ’ ἐννοεῖν χρὴ τοῦτο μὲν γυναῖχ’ ὅτι ἔφυμεν, ὡς πρὸς ἄνδρας οὐ μαχουμένα· ἔπειτα δ’ οὕνεκ’ ἀρχόμεσθ’ ἐκ κρεισσόνων καὶ ταῦτ’ ἀκούειν κἄτι τῶνδ’ ἀλγίονα.
Ἐγὼ μὲν οὖν αἰτοῦσα τοὺς ὑπὸ χθονὸς ξύγγνοιαν ἴσχειν, ὡς βιάζομαι τάδε, τοῖς ἐν τέλει βεβῶσι πείσομαι· τὸ γὰρ περισσὰ πράσσειν οὐκ ἔχει νοῦν οὐδένα.
Οὔτ’ ἂν κελεύσαιμ’ οὔτ’ ἄν, εἰ θέλοις ἔτι πράσσειν, ἐμοῦ γ’ ἂν ἡδέως δρῴης μέτα.
Ἀλλ’ ἴσθ’ ὁποία σοι δοκεῖ, κεῖνον δ’ ἐγὼ θάψω· καλόν μοι τοῦτο ποιούσῃ θανεῖν.
Φίλη μετ’ αὐτοῦ κείσομαι, φίλου μέτα, ὅσια πανουργήσασ’· ἐπεὶ πλείων χρόνος ὃν δεῖ μ’ ἀρέσκειν τοῖς κάτω τῶν ἐνθάδε.
Ἐκεῖ γὰρ αἰεὶ κείσομαι· σοὶ δ’ εἰ δοκεῖ, τὰ τῶν θεῶν ἔντιμ’ ἀτιμάσασ’ ἔχε.
Ἐγὼ μὲν οὐκ ἄτιμα ποιοῦμαι, τὸ δὲ βίᾳ πολιτῶν δρᾶν ἔφυν ἀμήχανος.
Σὺ μὲν τάδ’ ἂν προὔχοι’, ἐγὼ δὲ δὴ τάφον χώσουσ’ ἀδελφῷ φιλτάτῳ πορεύσομαι.
Οἴμοι ταλαίνης, ὡς ὑπερδέδοικά σου.
Μὴ ’μοῦ προτάρβει· τὸν σὸν ἐξόρθου πότμον.
Ἀλλ’ οὖν προμηνύσῃς γε τοῦτο μηδενὶ τοὔργον, κρυφῇ δὲ κεῦθε, σὺν δ’ αὕτως ἐγώ.
Οἴμοι, καταύδα· πολλὸν ἐχθίων ἔσῃ σιγῶσ’, ἐὰν μὴ πᾶσι κηρύξῃς τάδε.
Θερμὴν ἐπὶ ψυχροῖσι καρδίαν ἔχεις.
Ἀλλ’ οἶδ’ ἀρέσκουσ’ οἷς μάλισθ’ ἁδεῖν με χρή.
Εἰ καὶ δυνήσῃ γ’· ἀλλ’ ἀμηχάνων ἐρᾷς.
Οὐκοῦν, ὅταν δὴ μὴ σθένω, πεπαύσομαι.
Ἀρχὴν δὲ θηρᾶν οὐ πρέπει τἀμήχανα.
Εἰ ταῦτα λέξεις, ἐχθαρῇ μὲν ἐξ ἐμοῦ, ἐχθρὰ δὲ τῷ θανόντι προσκείσῃ δίκῃ.
Ἀλλ’ ἔα με καὶ τὴν ἐξ ἐμοῦ δυσβουλίαν παθεῖν τὸ δεινὸν τοῦτο· πείσομαι γὰρ οὐ τοσοῦτον οὐδὲν ὥστε μὴ οὐ καλῶς θανεῖν.
Ἀλλ’, εἰ δοκεῖ σοι, στεῖχε· τοῦτο δ’ ἴσθ’ ὅτι ἄνους μὲν ἔρχῃ, τοῖς φίλοις δ’ ὀρθῶς φίλη.
Ἀκτὶς ἀελίου, τὸ κάλ-  λιστον ἑπταπύλῳ φανὲν Θήβᾳ τῶν πρότερον φάος, ἐφάνθης ποτ’, ὦ χρυσέας ἁμέρας βλέφαρον, Διρκαί- ων ὑπὲρ ῥεέθρων μολοῦσα, τὸν λεύκασπιν Ἀπιόθεν φῶτα, βάντα πανσαγίᾳ φυγάδα πρόδρομον, ὀξυτέρῳ κινήσασα χαλινῷ.
Ὃν ἐφ’ ἡμετέρᾳ γῇ Πολυνείκης ἀρθεὶς νεικέων ἐξ ἀμφιλόγων <ἤγαγεν ἐχθρόν· ὁ δ’> ὀξέα κλάζων αἰετὸς εἰς γῆν ὣς ὑπερέπτη, λευκῆς χιόνος πτέρυγι στεγανός, πολλῶν μεθ’ ὅπλων ξύν θ’ ἱπποκόμοις κορύθεσσιν.
Στὰς δ’ ὑπὲρ μελάθρων φονώ-  σαισιν ἀμφιχανὼν κύκλῳ λόγχαις ἑπτάπυλον στόμα, ἔβα πρίν ποθ’ ἁμετέρων αἱμάτων γένυσιν πλησθῆ- ναί <τε> καὶ στεφάνωμα πύργων πευκάενθ’ Ἥφαιστον ἑλεῖν.
Τοῖος ἀμφὶ νῶτ’ ἐτάθη πάταγος Ἄρεος, ἀντιπάλου δυσχείρωμα δράκοντος.
Ζεὺς γὰρ μεγάλης γλώσσης κόμπους ὑπερεχθαίρει, καί σφας ἐσιδὼν πολλῷ ῥεύματι προσνισσομένους, χρυσοῦ καναχῆς ὑπεροπλίαις, παλτῷ ῥιπτεῖ πυρὶ βαλβίδων ἐπ’ ἄκρων ἤδη νίκην ὁρμῶντ’ ἀλαλάξαι.
Ἀντιτύπᾳ δ’ ἐπὶ γᾷ πέσε τανταλωθεὶς  πυρφόρος ὃς τότε μαινομένᾳ ξὺν ὁρμᾷ βακχεύων ἐπέπνει ῥιπαῖς ἐχθίστων ἀνέμων.
Εἶχε δ’ ἄλλᾳ τὰ μέν, ἄλλα δ’ ἐπ’ ἄλλοις ἐπενώμα στυφελί- ζων μέγας Ἄρης δεξιόσειρος.
Ἑπτὰ λοχαγοὶ γὰρ ἐφ’ ἑπτὰ πύλαις ταχθέντες ἴσοι πρὸς ἴσους ἔλιπον Ζηνὶ Τροπαίῳ πάγχαλκα τέλη, πλὴν τοῖν στυγεροῖν, ὣ πατρὸς ἑνὸς μητρός τε μιᾶς φύντε καθ’ αὑτοῖν δικρατεῖς λόγχας στήσαντ’ ἔχετον κοινοῦ θανάτου μέρος ἄμφω.
Ἀλλὰ γὰρ ἁ μεγαλώνυμος ἦλθε Νίκα  τᾷ πολυαρμάτῳ ἀντιχαρεῖσα Θήβᾳ, ἐκ μὲν δὴ πολέμων τῶν νῦν θέσθαι λησμοσύναν· θεῶν δὲ ναοὺς χοροῖς παννυχίοις πάτας ἐπέλθωμεν, ὁ Θή- βας δ’ ἐλελίχθων Βάκχιος ἄρχοι.
Ἀλλ’, ὅδε γὰρ δὴ βασιλεὺς χώρας, Κρέων ὁ Μενοικέως <ταγὸς> νεοχμὸς νεαραῖσι θεῶν ἐπὶ συντυχίαις χωρεῖ, τίνα δὴ μῆτιν ἐρέσσων, ὅτι σύγκλητον τήνδε γερόντων προὔθετο λέσχην, κοινῷ κηρύγματι πέμψας.
Ἄνδρες, τὰ μὲν δὴ πόλεος ἀσφαλῶς θεοὶ πολλῷ σάλῳ σείσαντες ὤρθωσαν πάλιν· ὑμᾶς δ’ ἐγὼ πομποῖσιν ἐκ πάντων δίχα ἔστειλ’ ἱκέσθαι, τοῦτο μὲν τὰ Λαΐου σέβοντας εἰδὼς εὖ θρόνων ἀεὶ κράτη, τοῦτ’ αὖθις, ἡνίκ’ Οἰδίπους ὤρθου πόλιν κἀπεὶ διώλετ’, ἀμφὶ τοὺς κείνων ἔτι παῖδας μένοντας ἐμπέδοις φρονήμασιν.
Ὅτ’ οὖν ἐκεῖνοι πρὸς διπλῆς μοίρας μίαν καθ’ ἡμέραν ὤλοντο παίσαντές τε καὶ πληγέντες αὐτόχειρι σὺν μιάσματι, ἐγὼ κράτη δὴ πάντα καὶ θρόνους ἔχω γένους κατ’ ἀγχιστεῖα τῶν ὀλωλότων.
Ἀμήχανον δὲ παντὸς ἀνδρὸς ἐκμαθεῖν ψυχήν τε καὶ φρόνημα καὶ γνώμην, πρὶν ἂν ἀρχαῖς τε καὶ νόμοισιν ἐντριβὴς φανῇ.
Ἐμοὶ γὰρ ὅστις πᾶσαν εὐθύνων πόλιν μὴ τῶν ἀρίστων ἅπτεται βουλευμάτων, ἀλλ’ ἐκ φόβου του γλῶσσαν ἐγκλῄσας ἔχει, κάκιστος εἶναι νῦν τε καὶ πάλαι δοκεῖ· καὶ μείζον’ ὅστις ἀντὶ τῆς αὑτοῦ πάτρας φίλον νομίζει, τοῦτον οὐδαμοῦ λέγω.
Ἐγὼ γάρ, ἴστω Ζεὺς ὁ πάνθ’ ὁρῶν ἀεί, οὔτ’ ἂν σιωπήσαιμι τὴν ἄτην ὁρῶν στείχουσαν ἀστοῖς ἀντὶ τῆς σωτηρίας, οὔτ’ ἂν φίλον ποτ’ ἄνδρα δυσμενῆ χθονὸς θείμην ἐμαυτῷ, τοῦτο γιγνώσκων ὅτι ἥδ’ ἐστὶν ἡ σῴζουσα καὶ ταύτης ἔπι πλέοντες ὀρθῆς τοὺς φίλους ποιούμεθα· τοιοῖσδ’ ἐγὼ νόμοισι τήνδ’ αὔξω πόλιν.
Καὶ νῦν ἀδελφὰ τῶνδε κηρύξας ἔχω ἀστοῖσι παίδων τῶν ἀπ’ Οἰδίπου πέρι· Ἐτεοκλέα μέν, ὃς πόλεως ὑπερμαχῶν ὄλωλε τῆσδε, πάντ’ ἀριστεύσας δορί, τάφῳ τε κρύψαι καὶ τὰ πάντ’ ἀφαγνίσαι ἃ τοῖς ἀρίστοις ἔρχεται κάτω νεκροῖς· τὸν δ’ αὖ ξύναιμον τοῦδε, Πολυνείκην λέγω, ὃς γῆν πατρῴαν καὶ θεοὺς τοὺς ἐγγενεῖς φυγὰς κατελθὼν ἠθέλησε μὲν πυρὶ πρῆσαι κατάκρας, ἠθέλησε δ’ αἵματος κοινοῦ πάσασθαι, τοὺς δὲ δουλώσας ἄγειν, τοῦτον πόλει τῇδ’ ἐκκεκήρυκται τάφῳ μήτε κτερίζειν μήτε κωκῦσαί τινα, ἐᾶν δ’ ἄθαπτον καὶ πρὸς οἰωνῶν δέμας καὶ πρὸς κυνῶν ἐδεστὸν αἰκισθέν τ’ ἰδεῖν.
Τοιόνδ’ ἐμὸν φρόνημα, κοὔποτ’ ἔκ γ’ ἐμοῦ τιμὴν προέξουσ’ οἱ κακοὶ τῶν ἐνδίκων.
Ἀλλ’ ὅστις εὔνους τῇδε τῇ πόλει, θανὼν καὶ ζῶν ὁμοίως ἐξ ἐμοῦ τιμήσεται.
Σοὶ ταῦτ’ ἀρέσκει, παῖ Μενοικέως, <παθεῖν>, τὸν τῇδε δύσνουν καὶ τὸν εὐμενῆ πόλει· νόμῳ δὲ χρῆσθαι παντί πού γ’ ἔνεστί σοι καὶ τῶν θανόντων χὠπόσοι ζῶμεν πέρι.
Ὡς ἂν σκοποὶ νῦν ἦτε τῶν εἰρημένων— Νεωτέρῳ τῳ τοῦτο βαστάζειν πρόθες.
Ἀλλ’ εἴσ’ ἑτοῖμοι τοῦ νεκροῦ γ’ ἐπίσκοποι.
Τί δῆτ’ ἂν ἄλλο τοῦτ’ ἐπεντέλλοις ἔτι; Τὸ μὴ ’πιχωρεῖν τοῖς ἀπιστοῦσιν τάδε.
Οὐκ ἔστιν οὕτω μῶρος ὃς θανεῖν ἐρᾷ.
Καὶ μὴν ὁ μισθός γ’ οὗτος· ἀλλ’ ὑπ’ ἐλπίδων ἄνδρας τὸ κέρδος πολλάκις διώλεσεν.
Ἄναξ, ἐρῶ μὲν οὐχ ὅπως τάχους ὕπο δύσπνους ἱκάνω κοῦφον ἐξάρας πόδα.
Πολλὰς γὰρ ἔσχον φροντίδων ἐπιστάσεις, ὁδοῖς κυκλῶν ἐμαυτὸν εἰς ἀναστροφήν· ψυχὴ γὰρ ηὔδα πολλά μοι μυθουμένη· «Τάλας, τί χωρεῖς οἷ μολὼν δώσεις δίκην; τλήμων, μενεῖς αὖ; κεἰ τάδ’ εἴσεται Κρέων ἄλλου παρ’ ἀνδρός, πῶς σὺ δῆτ’ οὐκ ἀλγυνῇ;» Τοιαῦθ’ ἑλίσσων ἤνυτον σχολῇ ταχύς, χοὔτως ὁδὸς βραχεῖα γίγνεται μακρά.
Τέλος γε μέντοι δεῦρ’ ἐνίκησεν μολεῖν σοί, κεἰ τὸ μηδὲν ἐξερῶ, —φράσω δ’ ὅμως.
Τῆς ἐλπίδος γὰρ ἔρχομαι δεδραγμένος, τὸ μὴ παθεῖν ἂν ἄλλο πλὴν τὸ μόρσιμον.
Τί δ’ ἐστὶν ἀνθ’ οὗ τήνδ’ ἔχεις ἀθυμίαν; Φράσαι θέλω σοι πρῶτα τἀμαυτοῦ· τὸ γὰρ πρᾶγμ’ οὔτ’ ἔδρασ’ οὔτ’ εἶδον ὅστις ἦν ὁ δρῶν, οὐδ’ ἂν δικαίως ἐς κακὸν πέσοιμί τι.
Εὖ γε στοχάζῃ κἀποφράγνυσαι κύκλῳ τὸ πρᾶγμα· δηλοῖς δ’ ὥς τι σημαίνων νέον.
Τὰ δεινὰ γάρ τοι προστίθησ’ ὄκνον πολύν.
Οὔκουν ἐρεῖς ποτ’, εἶτ’ ἀπαλλαχθεὶς ἄπει; Καὶ δὴ λέγω σοι· τὸν νεκρόν τις ἀρτίως θάψας βέβηκε κἀπὶ χρωτὶ διψίαν κόνιν παλύνας κἀφαγιστεύσας ἃ χρή.
Τί φῄς; τίς ἀνδρῶν ἦν ὁ τολμήσας τάδε; Οὐκ οἶδ’· ἐκεῖ γὰρ οὔτε του γενῇδος ἦν πλῆγμ’, οὐ δικέλλης ἐκβολή· στύφλος δὲ γῆ καὶ χέρσος, ἀρρὼξ οὐδ’ ἐπημαξευμένη τροχοῖσιν, ἀλλ’ ἄσημος οὑργάτης τις ἦν.
Ὅπως δ’ ὁ πρῶτος ἡμὶν ἡμεροσκόπος δείκνυσι, πᾶσι θαῦμα δυσχερὲς παρῆν· ὁ μὲν γὰρ ἠφάνιστο, τυμβήρης μὲν οὔ, λεπτὴ δ’ ἄγος φεύγοντος ὣς ἐπῆν κόνις.
Σημεῖα δ’ οὔτε θηρὸς οὔτε του κυνῶν ἐλθόντος, οὐ σπάσαντος, ἐξεφαίνετο.
Λόγοι δ’ ἐν ἀλλήλοισιν ἐρρόθουν κακοί, φύλαξ ἐλέγχων φύλακα, κἂν ἐγίγνετο πληγὴ τελευτῶσ’, οὐδ’ ὁ κωλύσων παρῆν.
Εἷς γάρ τις ἦν ἕκαστος οὑξειργασμένος, κοὐδεὶς ἐναργής, ἀλλ’ ἔφευγε μὴ εἰδέναι.
Ἦμεν δ’ ἑτοῖμοι καὶ μύδρους αἴρειν χεροῖν, καὶ πῦρ διέρπειν, καὶ θεοὺς ὁρκωμοτεῖν τὸ μήτε δρᾶσαι μήτε τῳ ξυνειδέναι τὸ πρᾶγμα βουλεύσαντι μήτ’ εἰργασμένῳ.
Τέλος δ’ ὅτ’ οὐδὲν ἦν ἐρευνῶσιν πλέον, λέγει τις εἷς ὃς πάντας ἐς πέδον κάρα νεῦσαι φόβῳ προὔτρεψεν· οὐ γὰρ εἴχομεν οὔτ’ ἀντιφωνεῖν οὔθ’ ὅπως δρῶντες καλῶς πράξαιμεν. Ἦν δ’ ὁ μῦθος ὡς ἀνοιστέον σοὶ τοὔργον εἴη τοῦτο κοὐχὶ κρυπτέον.
Καὶ ταῦτ’ ἐνίκα, κἀμὲ τὸν δυσδαίμονα πάλος καθαιρεῖ τοῦτο τἀγαθὸν λαβεῖν.
Πάρειμι δ’ ἄκων οὐχ ἑκοῦσιν, οἶδ’ ὅτι· στέργει γὰρ οὐδεὶς ἄγγελον κακῶν ἐπῶν.
Ἄναξ, ἐμοί τοι μή τι καὶ θεήλατον τοὔργον τόδ’ ἡ ξύννοια βουλεύει πάλαι.
Παῦσαι, πρὶν ὀργῆς κἀμὲ μεστῶσαι λέγων, μὴ ’φευρεθῇς ἄνους τε καὶ γέρων ἅμα.
Λέγεις γὰρ οὐκ ἀνεκτά, δαίμονας λέγων πρόνοιαν ἴσχειν τοῦδε τοῦ νεκροῦ πέρι.
Πότερον ὑπερτιμῶντες ὡς εὐεργέτην ἔκρυπτον αὐτόν, ὅστις ἀμφικίονας ναοὺς πυρώσων ἦλθε κἀναθήματα καὶ γῆν ἐκείνων καὶ νόμους διασκεδῶν; ἢ τοὺς κακοὺς τιμῶντας εἰσορᾷς θεούς; Οὐκ ἔστιν· ἀλλὰ ταῦτα καὶ πάλαι πόλεως ἄνδρες μόλις φέροντες ἐρρόθουν ἐμοί, κρυφῇ κάρα σείοντες, οὐδ’ ὑπὸ ζυγῷ λόφον δικαίως εἶχον, ὡς στέργειν ἐμέ.
Ἐκ τῶνδε τούτους ἐξεπίσταμαι καλῶς παρηγμένους μισθοῖσιν εἰργάσθαι τάδε.
Οὐδὲν γὰρ ἀνθρώποισιν οἷον ἄργυρος κακὸν νόμισμ’ ἔβλαστε· τοῦτο καὶ πόλεις πορθεῖ, τόδ’ ἄνδρας ἐξανίστησιν δόμων, τόδ’ ἐκδιδάσκει καὶ παραλλάσσει φρένας χρηστὰς πρὸς αἰσχρὰ πράγμαθ’ ἵστασθαι βροτῶν πανουργίας δ’ ἔδειξεν ἀνθρώποις ἔχειν καὶ παντὸς ἔργου δυσσέβειαν εἰδέναι.
Ὅσοι δὲ μισθαρνοῦντες ἤνυσαν τάδε, χρόνῳ ποτ’ ἐξέπραξαν ὡς δοῦναι δίκην.
Ἀλλ’, εἴπερ ἴσχει Ζεὺς ἔτ’ ἐξ ἐμοῦ σέβας, εὖ τοῦτ’ ἐπίστασ’, ὅρκιος δέ σοι λέγω, εἰ μὴ τὸν αὐτόχειρα τοῦδε τοῦ τάφου εὑρόντες ἐκφανεῖτ’ ἐς ὀφθαλμοὺς ἐμούς, οὐχ ὑμὶν Ἅιδης μοῦνος ἀρκέσει, πρὶν ἂν ζῶντες κρεμαστοὶ τήνδε δηλώσηθ’ ὕβριν, ἵν’ εἰδότες τὸ κέρδος ἔνθεν οἰστέον τὸ λοιπὸν ἁρπάζητε καὶ μάθηθ’ ὅτι οὐκ ἐξ ἅπαντος δεῖ τὸ κερδαίνειν φιλεῖν.
Ἐκ τῶν γὰρ αἰσχρῶν λημμάτων τοὺς πλείονας ἀτωμένους ἴδοις ἂν ἢ σεσωσμένους.
Εἰπεῖν δὲ δώσεις, ἢ στραφεὶς οὕτως ἴω; Οὐκ οἶσθα καὶ νῦν ὡς ἀνιαρῶς λέγεις; Ἐν τοῖσιν ὠσὶν ἢ ’πὶ τῇ ψυχῇ δάκνῃ; Τί δὲ ῥυθμίζεις τὴν ἐμὴν λύπην ὅπου; Ὁ δρῶν σ’ ἀνιᾷ τὰς φρένας, τὰ δ’ ὦτ’ ἐγώ.
Οἴμ’, ὡς λάλημα δῆλον ἐκπεφυκὸς εἶ.
Οὔκουν τό γ’ ἔργον τοῦτο ποιήσας ποτέ.
Καὶ ταῦτ’ ἐπ’ ἀργύρῳ γε τὴν ψυχὴν προδούς.
Φεῦ·ἦ δεινὸν ᾧ δοκεῖ γε καὶ ψευδῆ δοκεῖν.
Κόμψευέ νυν τὴν δόξαν· εἰ δὲ ταῦτα μὴ φανεῖτέ μοι τοὺς δρῶντας, ἐξερεῖθ’ ὅτι τὰ δειλὰ κέρδη πημονὰς ἐργάζεται.
Ἀλλ’ εὑρεθείη μὲν μάλιστ’· ἐὰν δέ τοι ληφθῇ τε καὶ μή, τοῦτο γὰρ τύχη κρινεῖ, οὐκ ἔσθ’ ὅπως ὄψει σὺ δεῦρ’ ἐλθόντα με.
Καὶ νῦν γὰρ ἐκτὸς ἐλπίδος γνώμης τ’ ἐμῆς σωθεὶς ὀφείλω τοῖς θεοῖς πολλὴν χάριν.
Πολλὰ τὰ δεινὰ κοὐδὲν ἀν-  θρώπου δεινότερον πέλει· τοῦτο καὶ πολιοῦ πέραν πόντου χειμερίῳ νότῳ χωρεῖ, περιβρυχίοισιν περῶν ὑπ’ οἴδμασιν, θεῶν τε τὰν ὑπερτάταν, Γᾶν ἄφθιτον, ἀκαμάταν, ἀποτρύεται, ἰλλομένων ἀρότρων ἔτος εἰς ἔτος, ἱππείῳ γένει πολεύων.
Κουφονόων τε φῦλον ὀρ-  νίθων ἀμφιβαλὼν ἄγει, καὶ θηρῶν ἀγρίων ἔθνη πόντου τ’ εἰναλίαν φύσιν σπείραισι δικτυοκλώστοις περιφραδὴς ἀνήρ· κρατεῖ δὲ μηχαναῖς ἀγραύλου θηρὸς ὀρεσσιβάτα, λασιαύχενά θ’ ἵππον <ὑπ>άξεται ἀμφίλοφον ζυγὸν οὔρειόν τ’ ἀκμῆτα ταῦρον.
Καὶ φθέγμα καὶ ἀνεμόεν  φρόνημα καὶ ἀστυνόμους ὀργὰς ἐδιδάξατο, καὶ δυσαύλων πάγων <ἐν>αίθρεια καὶ δύσομβρα φεύγειν βέλη παντοπόρος· ἄπορος ἐπ’ οὐδὲν ἔρχεται τὸ μέλλον· Ἅιδα μόνον φεῦξιν οὐκ ἐπάξεται, νό- σων δ’ ἀμηχάνων φυγὰςξυμπέφρασται.
Σοφόν τι τὸ μηχανόεν  τέχνας ὑπὲρ ἐλπίδ’ ἔχων, τοτὲ μὲν κακόν, ἄλλοτ’ ἐπ’ ἐσθλὸν ἕρπει, νόμους παρείρων χθονὸς θεῶν τ’ ἔνορκον δίκαν ὑψίπολις· ἄπολις ὅτῳ τὸ μὴ καλὸν ξύνεστι τόλμας χάριν· μήτ’ ἐμοὶ παρέστιος γέ- νοιτο μήτ’ ἴσον φρονῶν ὃς τάδ’ ἔρδοι.
Ἐς δαιμόνιον τέρας ἀμφινοῶ τόδε· πῶς εἰδὼς ἀντιλογήσω τήνδ’ οὐκ εἶναι παῖδ’ Ἀντιγόνην; Ὦ δύστηνος καὶ δυστήνου πατρὸς Οἰδιπόδα, τί ποτ’; οὐ δή που σέ γ’ ἀπιστοῦσαν τοῖς βασιλείοις<ιν> ἄγουσι νόμοις καὶ ἐν ἀφροσύνῃ καθελόντες; Ἥδ’ ἔστ’ ἐκείνη τοὔργον ἡ ’ξειργασμένη· τήνδ’ εἵλομεν θάπτουσαν· ἀλλὰ ποῦ Κρέων; Ὅδ’ ἐκ δόμων ἄψορρος εἰς δέον περᾷ.
Τί δ’ ἔστι; ποίᾳ ξύμμετρος προὔβην τύχῃ; Ἄναξ, βροτοῖσιν οὐδέν ἐστ’ ἀπώμοτον· ψεύδει γὰρ ἡ ’πίνοια τὴν γνώμην· ἐπεὶ σχολῇ ποθ’ ἥξειν δεῦρ’ ἂν ἐξηύχουν ἐγὼ ταῖς σαῖς ἀπειλαῖς αἷς ἐχειμάσθην τότε.
Ἀλλ’, ἡ γὰρ ἐκτὸς καὶ παρ’ ἐλπίδας χαρὰ ἔοικεν ἄλλῃ μῆκος οὐδὲν ἡδονῇ, ἥκω, δι’ ὅρκων καίπερ ὢν ἀπώμοτος, κόρην ἄγων τήνδ’, ἣ καθευρέθη τάφον κοσμοῦσα. Κλῆρος ἐνθάδ’ οὐκ ἐπάλλετο, ἀλλ’ ἔστ’ ἐμὸν θοὔρμαιον, οὐκ ἄλλου, τόδε.
Καὶ νῦν, ἄναξ, τήνδ’ αὐτὸς ὡς θέλεις λαβὼν καὶ κρῖνε κἀξέλεγχ’· ἐγὼ δ’ ἐλεύθερος δίκαιός εἰμι τῶνδ’ ἀπηλλάχθαι κακῶν.
Ἄγεις δὲ τήνδε τῷ τρόπῳ πόθεν λαβών; Αὕτη τὸν ἄνδρ’ ἔθαπτε· πάντ’ ἐπίστασαι.
Ἦ καὶ ξυνίης καὶ λέγεις ὀρθῶς ἃ φῄς; Ταύτην γ’ ἰδὼν θάπτουσαν ὃν σὺ τὸν νεκρὸν ἀπεῖπας. Ἆρ’ ἔνδηλα καὶ σαφῆ λέγω; Καὶ πῶς ὁρᾶται κἀπίληπτος ᾑρέθη; Τοιοῦτον ἦν τὸ πρᾶγμ’· ὅπως γὰρ ἥκομεν πρὸς σοῦ τὰ δείν’ ἐκεῖν’ ἐπηπειλημένοι, πᾶσαν κόνιν σήραντες ἣ κατεῖχε τὸν νέκυν, μυδῶν τε σῶμα γυμνώσαντες εὖ, καθήμεθ’ ἄκρων ἐκ πάγων ὑπήνεμοι, ὀσμὴν ἀπ’ αὐτοῦ μὴ βάλῃ πεφευγότες, ἐγερτὶ κινῶν ἄνδρ’ ἀνὴρ ἐπιρρόθοις κακοῖσιν, εἴ τις τοῦδ’ ἀφειδήσοι πόνου.
Χρόνον τάδ’ ἦν τοσοῦτον, ἔστ’ ἐν αἰθέρι μέσῳ κατέστη λαμπρὸς ἡλίου κύκλος καὶ καῦμ’ ἔθαλπε· καὶ τότ’ ἐξαίφνης χθονὸς τυφὼς ἀείρας σκηπτόν, οὐράνιον ἄχος, πίμπλησι πεδίον πᾶσαν αἰκίζων φόβην ὕλης πεδιάδος, ἐν δ’ ἐμεστώθη μέγας αἰθήρ· μύσαντες δ’ εἴχομεν θείαν νόσον.
Καὶ τοῦδ’ ἀπαλλαγέντος ἐν χρόνῳ μακρῷ, ἡ παῖς ὁρᾶται κἀνακωκύει πικρᾶς ὄρνιθος ὀξὺν φθόγγον, ὡς ὅταν κενῆς εὐνῆς νεοσσῶν ὀρφανὸν βλέψῃ λέχος· οὕτω δὲ χαὔτη, ψιλὸν ὡς ὁρᾷ νέκυν, γόοισιν ἐξῴμωξεν, ἐκ δ’ ἀρὰς κακὰς ἠρᾶτο τοῖσι τοὔργον ἐξειργασμένοις.
Καὶ χερσὶν εὐθὺς διψίαν φέρει κόνιν, ἔκ τ’ εὐκροτήτου χαλκέας ἄρδην πρόχου χοαῖσι τρισπόνδοισι τὸν νέκυν στέφει.
Χἠμεῖς ἰδόντες ἱέμεσθα, σὺν δέ νιν θηρώμεθ’ εὐθὺς οὐδὲν ἐκπεπληγμένην, καὶ τάς τε πρόσθεν τάς τε νῦν ἠλέγχομεν πράξεις· ἄπαρνος δ’ οὐδενὸς καθίστατο, ἅμ’ ἡδέως ἔμοιγε κἀλγεινῶς ἅμα.
Τὸ μὲν γὰρ αὐτὸν ἐκ κακῶν πεφευγέναι ἥδιστον, ἐς κακὸν δὲ τοὺς φίλους ἄγειν ἀλγεινόν· ἀλλὰ πάντα ταῦθ’ ἥσσω λαβεῖν ἐμοὶ πέφυκεν τῆς ἐμῆς σωτηρίας.
Σὲ δή, σὲ τὴν νεύουσαν εἰς πέδον κάρα, φῄς, ἢ καταρνῇ μὴ δεδρακέναι τάδε; Καὶ φημὶ δρᾶσαι κοὐκ ἀπαρνοῦμαι τὸ μή.
Σὺ μὲν κομίζοις ἂν σεαυτὸν ᾗ θέλεις ἔξω βαρείας αἰτίας ἐλεύθερον· σὺ δ’ εἰπέ μοι μὴ μῆκος, ἀλλὰ συντόμως, ᾔδησθα κηρυχθέντα μὴ πράσσειν τάδε; Ἤιδη· τί δ’ οὐκ ἔμελλον; ἐμφανῆ γὰρ ἦν.
Καὶ δῆτ’ ἐτόλμας τούσδ’ ὑπερβαίνειν νόμους; Οὐ γάρ τί μοι Ζεὺς ἦν ὁ κηρύξας τάδε, οὐδ’ ἡ ξύνοικος τῶν κάτω θεῶν Δίκη· οὐ τούσδ’ ἐν ἀνθρώποισιν ὥρισαν νόμους· οὐδὲ σθένειν τοσοῦτον ᾠόμην τὰ σὰ κηρύγμαθ’ ὥστ’ ἄγραπτα κἀσφαλῆ θεῶν νόμιμα δύνασθαι θνητὸν ὄνθ’ ὑπερδραμεῖν.
Οὐ γάρ τι νῦν γε κἀχθές, ἀλλ’ ἀεί ποτε ζῇ ταῦτα, κοὐδεὶς οἶδεν ἐξ ὅτου ’φάνη.
Τούτων ἐγὼ οὐκ ἔμελλον, ἀνδρὸς οὐδενὸς φρόνημα δείσασ’, ἐν θεοῖσι τὴν δίκην δώσειν· θανουμένη γὰρ ἐξῄδη—τί δ’ οὔ; — κεἰ μὴ σὺ προὐκήρυξας. Εἰ δὲ τοῦ χρόνου πρόσθεν θανοῦμαι, κέρδος αὔτ’ ἐγὼ λέγω· ὅστις γὰρ ἐν πολλοῖσιν ὡς ἐγὼ κακοῖς ζῇ, πῶς ὅδ’ οὐχὶ κατθανὼν κέρδος φέρει; Οὕτως ἔμοιγε τοῦδε τοῦ μόρου τυχεῖν παρ’ οὐδὲν ἄλγος· ἀλλ’ ἄν, εἰ τὸν ἐξ ἐμῆς μητρὸς θανόντ’ ἄθαπτον ἠνσχόμην νέκυν, κείνοις ἂν ἤλγουν· τοῖσδε δ’ οὐκ ἀλγύνομαι.
Σοὶ δ’ εἰ δοκῶ νῦν μῶρα δρῶσα τυγχάνειν, σχεδόν τι μώρῳ μωρίαν ὀφλισκάνω.
Δηλοῖ τὸ γέννημ’ ὠμὸν ἐξ ὠμοῦ πατρὸς τῆς παιδός· εἴκειν δ’ οὐκ ἐπίσταται κακοῖς.
Ἀλλ’ ἴσθι τοι τὰ σκλήρ’ ἄγαν φρονήματα πίπτειν μάλιστα, καὶ τὸν ἐγκρατέστατον σίδηρον ὀπτὸν ἐκ πυρὸς περισκελῆ θραυσθέντα καὶ ῥαγέντα πλεῖστ’ ἂν εἰσίδοις.
Σμικρῷ χαλινῷ δ’ οἶδα τοὺς θυμουμένους ἵππους καταρτυθέντας· οὐ γὰρ ἐκπέλει φρονεῖν μέγ’ ὅστις δοῦλός ἐστι τῶν πέλας.
Αὕτη δ’ ὑβρίζειν μὲν τότ’ ἐξηπίστατο νόμους ὑπερβαίνουσα τοὺς προκειμένους· ὕβρις δ’, ἐπεὶ δέδρακεν, ἥδε δευτέρα, τούτοις ἐπαυχεῖν καὶ δεδρακυῖαν γελᾶν.
Ἦ νῦν ἐγὼ μὲν οὐκ ἀνήρ, αὕτη δ’ ἀνήρ, εἰ ταῦτ’ ἀνατὶ τῇδε κείσεται κράτη.
Ἀλλ’ εἴτ’ ἀδελφῆς εἴθ’ ὁμαιμονεστέρα τοῦ παντὸς ἡμῖν Ζηνὸς Ἑρκείου κυρεῖ, αὐτή τε χἠ ξύναιμος οὐκ ἀλύξετον μόρου κακίστου· καὶ γὰρ οὖν κείνην ἴσον ἐπαιτιῶμαι τοῦδε βουλεῦσαι τάφου.
Καί νιν καλεῖτ’· ἔσω γὰρ εἶδον ἀρτίως λυσσῶσαν αὐτὴν οὐδ’ ἐπήβολον φρενῶν.
Φιλεῖ δ’ ὁ θυμὸς πρόσθεν ᾑρῆσθαι κλοπεὺς τῶν μηδὲν ὀρθῶς ἐν σκότῳ τεχνωμένων.
Μισῶ γε μέντοι χὤταν ἐν κακοῖσί τις ἁλοὺς ἔπειτα τοῦτο καλλύνειν θέλῃ.
Θέλεις τι μεῖζον ἢ κατακτεῖναί μ’ ἑλών; Ἐγὼ μὲν οὐδέν· τοῦτ’ ἔχων ἅπαντ’ ἔχω.
Τί δῆτα μέλλεις; ὡς ἐμοὶ τῶν σῶν λόγων ἀρεστὸν οὐδέν, μηδ’ ἀρεσθείη ποτέ· οὕτω δὲ καὶ σοὶ τἄμ’ ἀφανδάνοντ’ ἔφυ.
Καίτοι πόθεν κλέος γ’ ἂν εὐκλεέστερον κατέσχον ἢ τὸν αὐτάδελφον ἐν τάφῳ τιθεῖσα; τούτοις τοῦτο πᾶσιν ἁνδάνειν λέγοιτ’ ἄν, εἰ μὴ γλῶσσαν ἐγκλῄσοι φόβος.
Ἀλλ’ ἡ τυραννὶς πολλά τ’ ἄλλ’ εὐδαιμονεῖ κἄξεστιν αὐτῇ δρᾶν λέγειν θ’ ἃ βούλεται.
Σὺ τοῦτο μούνη τῶνδε Καδμείων ὁρᾷς.
Ὁρῶσι χοὖτοι· σοὶ δ’ ὑπίλλουσι στόμα.
Σὺ δ’ οὐκ ἐπαιδῇ, τῶνδε χωρὶς εἰ φρονεῖς; Οὐδὲν γὰρ αἰσχρὸν τοὺς ὁμοσπλάγχνους σέβειν.
Οὔκουν ὅμαιμος χὠ καταντίον θανών; Ὅμαιμος ἐκ μιᾶς τε καὶ ταὐτοῦ πατρός.
Πῶς δῆτ’ ἐκείνῳ δυσσεβῆ τιμᾷς χάριν; Οὐ μαρτυρήσει ταῦθ’ ὁ κατθανὼν νέκυς.
Εἴ τοί σφε τιμᾷς ἐξ ἴσου τῷ δυσσεβεῖ.
Οὐ γάρ τι δοῦλος. ἀλλ’ ἀδελφὸς ὤλετο.
Πορθῶν δὲ τήνδε γῆν· ὁ δ’ ἀντιστὰς ὕπερ.
Ὅμως ὅ γ’ Ἅιδης τοὺς νόμους τούτους ποθεῖ.
Ἀλλ’ οὐχ ὁ χρηστὸς τῷ κακῷ λαχεῖν ἴσος.
Τίς οἶδεν εἰ κάτω ’στὶν εὐαγῆ τάδε; Οὔτοι ποθ’ οὑχθρός, οὐδ’ ὅταν θάνῃ, φίλος.
Οὔτοι συνέχθειν, ἀλλὰ συμφιλεῖν ἔφυν.
Κάτω νυν ἐλθοῦσ’, εἰ φιλητέον, φίλει κείνους· ἐμοῦ δὲ ζῶντος οὐκ ἄρξει γυνή.
Καὶ μὴν πρὸ πυλῶν ἥδ’ Ἰσμήνη, φιλάδελφα κάτω δάκρυ’ εἰβομένη· νεφέλη δ’ ὀφρύων ὕπερ αἱματόεν ῥέθος αἰσχύνει, τέγγουσ’ εὐῶπα παρειάν.
Σὺ δ’, ἣ κατ’ οἴκους ὡς ἔχιδν’ ὑφειμένη λήθουσά μ’ ἐξέπινες, οὐδ’ ἐμάνθανον τρέφων δύ’ ἄτα κἀπαναστάσεις θρόνων, φέρ’, εἰπὲ δή μοι, καὶ σὺ τοῦδε τοῦ τάφου φήσεις μετασχεῖν, ἢ ’ξομῇ τὸ μὴ εἰδέναι; Δέδρακα τοὔργον, εἴπερ ἥδ’ ὁμορροθεῖ, καὶ ξυμμετίσχω καὶ φέρω τῆς αἰτίας.
Ἀλλ’ οὐκ ἐάσει τοῦτό γ’ ἡ Δίκη σ’, ἐπεὶ οὔτ’ ἠθέλησας οὔτ’ ἐγὼ ’κοινωσάμην.
Ἀλλ’ ἐν κακοῖς τοῖς σοῖσιν οὐκ αἰσχύνομαι ξύμπλουν ἐμαυτὴν τοῦ πάθους ποιουμένη.
Ὧν τοὔργον Ἅιδης χοἰ κάτω ξυνίστορες· λόγοις δ’ ἐγὼ φιλοῦσαν οὐ στέργω φίλην.
Μήτοι, κασιγνήτη, μ’ ἀτιμάσῃς τὸ μὴ οὐ θανεῖν τε σὺν σοὶ τὸν θανόντα θ’ ἁγνίσαι.
Μή μοι θάνῃς σὺ κοινά, μηδ’ ἃ μὴ ’θιγες ποιοῦ σεαυτῆς· ἀρκέσω θνῄσκουσ’ ἐγώ.
Καὶ τίς βίος μοι σοῦ λελειμμένῃ φίλος; Κρέοντ’ ἐρώτα· τοῦδε γὰρ σὺ κηδεμών.
Τί ταῦτ’ ἀνιᾷς μ’ οὐδὲν ὠφελουμένη; Ἀλγοῦσα μὲν δῆτ’, εἰ γέλωτ’ ἐν σοὶ γελῶ.
Τί δῆτ’ ἂν ἀλλὰ νῦν σ’ ἔτ’ ὠφελοῖμ’ ἐγώ; Σῶσον σεαυτήν· οὐ φθονῶ σ’ ὑπεκφυγεῖν.
Οἴμοι τάλαινα, κἀμπλάκω τοῦ σοῦ μόρου; Σὺ μὲν γὰρ εἵλου ζῆν, ἐγὼ δὲ κατθανεῖν.
Ἀλλ’ οὐκ ἐπ’ ἀρρήτοις γε τοῖς ἐμοῖς λόγοις.
Καλῶς σὺ μὲν τοῖς, τοῖς δ’ ἐγὼ ’δόκουν φρονεῖν.
Καὶ μὴν ἴση νῷν ἐστιν ἡ ’ξαμαρτία.
Θάρσει· σὺ μὲν ζῇς, ἡ δ’ ἐμὴ ψυχὴ πάλαι τέθνηκεν, ὥστε τοῖς θανοῦσιν ὠφελεῖν.
Τὼ παῖδε φημὶ τώδε τὴν μὲν ἀρτίως ἄνουν πεφάνθαι, τὴν δ’ ἀφ’ οὗ τὰ πρῶτ’ ἔφυ.
Οὐ γάρ ποτ’, ὦναξ, οὐδ’ ὃς ἂν βλάστῃ μένει νοῦς τοῖς κακῶς πράσσουσιν, ἀλλ’ ἐξίσταται.
Σοὶ γοῦν, ὅθ’ εἵλου σὺν κακοῖς πράσσειν κακά.
Τί γὰρ μόνῃ μοι τῆσδ’ ἄτερ βιώσιμον; Ἀλλ’ «ἥδε» μέντοι μὴ λέγ’· οὐ γὰρ ἔστ’ ἔτι.
Ἀλλὰ κτενεῖς νυμφεῖα τοῦ σαυτοῦ τέκνου; Ἀρώσιμοι γὰρ χἀτέρων εἰσὶν γύαι.
Οὐχ ὥς γ’ ἐκείνῳ τῇδέ τ’ ἦν ἡρμοσμένα.
Κακὰς ἐγὼ γυναῖκας υἱέσι στυγῶ.
Ὦ φίλταθ’ Αἵμων, ὥς σ’ ἀτιμάζει πατήρ.
Ἄγαν γε λυπεῖς καὶ σὺ καὶ τὸ σὸν λέχος.
Ἦ γὰρ στερήσεις τῆσδε τὸν σαυτοῦ γόνον; Ἅιδης ὁ παύσων τούσδε τοὺς γάμους ἐμοί.
Δεδογμέν’, ὡς ἔοικε, τήνδε κατθανεῖν.
Καὶ σοί γε κἀμοί. Μὴ τριβὰς ἔτ’, ἀλλά νιν κομίζετ’ εἴσω, δμῶες· ἐκδέτας δὲ χρὴ γυναῖκας εἶναι τάσδε μηδ’ ἀνειμένας.
Φεύγουσι γάρ τοι χοἰ θρασεῖς, ὅταν πέλας ἤδη τὸν ᾅδην εἰσορῶσι τοῦ βίου.
Εὐδαίμονες οἷσι κακῶν ἄγευστος αἰών·  οἷς γὰρ ἂν σεισθῇ θεόθεν δόμος, ἄτας οὐδὲν ἐλλείπει γενεᾶς ἐπὶ πλῆθος ἕρπον· ὅμοιον ὥστε ποντίας οἶδμα, δυσπνόοις ὅταν Θρῄσσῃσιν ἔρεβος ὕφαλον ἐπιδράμῃ πνοαῖς, κυλίνδει βυσσόθεν κελαινὰν θῖνα καὶ δυσάνεμοι στόνῳ βρέμουσιν ἀντιπλῆγες ἀκταί.
Ἀρχαῖα τὰ Λαβδακιδᾶν οἴκων ὁρῶμαι  πήματα φθιμένων ἐπὶ πήμασι πίπτοντ’, οὐδ’ ἀπαλλάσσει γενεὰν γένος, ἀλλ’ ἐρείπει θεῶν τις, οὐδ’ ἔχει λύσιν.
Νῦν γὰρ ἐσχάτας ὅπερ ῥίζας ἐτέτατο φάος ἐν Οἰδίπου δόμοις, κατ’ αὖ νιν φοινία θεῶν τῶν νερτέρων ἀμᾷ κόνις, λόγου τ’ ἄνοια καὶ φρενῶν Ἐρινύς.
Τεάν, Ζεῦ, δύναμιν τίς ἀν-  δρῶν ὑπερβασία κατάσχοι, τὰν οὔθ’ ὕπνος αἱρεῖ ποθ’ ὁ πάντα κηλῶν, οὔτ’ ἀκάματοι θεῶν μῆνες, ἀγήρως δὲ χρόνῳ δυνάστας κατέχεις Ὀλύμπου μαρμαρόεσσαν αἴγλαν.
Τό τ’ ἔπειτα καὶ τὸ μέλλον καὶ τὸ πρὶν ἐπαρκέσει νόμος ὅδ’· οὐδὲν ἕρπει θνατῶν βιότῳ πάμπολύ γ’ ἐκτὸς ἄτας.
Ἁ γὰρ δὴ πολύπλαγκτος ἐλ-  πὶς πολλοῖς μὲν ὄνασις ἀνδρῶν, πολλοῖς δ’ ἀπάτα κουφονόων ἐρώτων· εἰδότι δ’ οὐδὲν ἕρπει, πρὶν πυρὶ θερμῷ πόδα τις προσαύσῃ.
Σοφίᾳ γὰρ ἔκ του κλεινὸν ἔπος πέφανται· τὸ κακὸν δοκεῖν ποτ’ ἐσθλὸν τῷδ’ ἔμμεν, ὅτῳ φρένας θεὸς ἄγει πρὸς ἄταν· πράσσει δ’ ὀλιγοστὸν χρόνον ἐκτὸς ἄτας.
Ὅδε μὴν Αἵμων, παίδων τῶν σῶν νέατον γέννημ’· ἆρ’ ἀχνύμενος [τῆς μελλογάμου νύμφης] τάλιδος ἥκει μόρον Ἀντιγόνης, ἀπάτας λεχέων ὑπεραλγῶν; Τάχ’ εἰσόμεσθα μάντεων ὑπέρτερον.
Ὦ παῖ, τελείαν ψῆφον ἆρα μὴ κλύων τῆς μελλονύμφου πατρὶ λυσσαίνων πάρει; ἢ σοὶ μὲν ἡμεῖς πανταχῇ δρῶντες φίλοι; Πάτερ, σός εἰμι, καὶ σύ μοι γνώμας ἔχων χρηστὰς ἀπορθοῖς, αἷς ἔγωγ’ ἐφέψομαι.
Ἐμοὶ γὰρ οὐδεὶς ἀξιώσεται γάμος μείζων φέρεσθαι σοῦ καλῶς ἡγουμένου.
Οὕτω γάρ, ὦ παῖ, χρὴ διὰ στέρνων ἔχειν, γνώμης πατρῴας πάντ’ ὄπισθεν ἑστάναι· τούτου γὰρ οὕνεκ’ ἄνδρες εὔχονται γονὰς κατηκόους φύσαντες ἐν δόμοις ἔχειν, ὡς καὶ τὸν ἐχθρὸν ἀνταμύνωνται κακοῖς, καὶ τὸν φίλον τιμῶσιν ἐξ ἴσου πατρί.
Ὅστις δ’ ἀνωφέλητα φιτύει τέκνα, τί τόνδ’ ἂν εἴποις ἄλλο πλὴν αὑτῷ πόνους φῦσαι, πολὺν δὲ τοῖσιν ἐχθροῖσιν γέλων; Μή νύν ποτ’, ὦ παῖ, τὰς φρένας <γ’> ὑφ’ ἡδονῆς γυναικὸς οὕνεκ’ ἐκβάλῃς, εἰδὼς ὅτι ψυχρὸν παραγκάλισμα τοῦτο γίγνεται, γυνὴ κακὴ ξύνευνος ἐν δόμοις; τί γὰρ γένοιτ’ ἂν ἕλκος μεῖζον ἢ φίλος κακός; Ἀλλὰ πτύσας ὡσεί τε δυσμενῆ μέθες τὴν παῖδ’ ἐν Ἅιδου τήνδε νυμφεύειν τινί.
Ἐπεὶ γὰρ αὐτὴν εἷλον ἐμφανῶς ἐγὼ πόλεως ἀπιστήσασαν ἐκ πάσης μόνην, ψευδῆ γ’ ἐμαυτὸν οὐ καταστήσω πόλει, ἀλλὰ κτενῶ. Πρὸς ταῦτ’ ἐφυμνείτω Δία Ξύναιμον· εἰ γὰρ δὴ τά γ’ ἐγγενῆ φύσει ἄκοσμα θρέψω, κάρτα τοὺς ἔξω γένους· ἐν τοῖς γὰρ οἰκείοισιν ὅστις ἔστ’ ἀνὴρ χρηστός, φανεῖται κἀν πόλει δίκαιος ὤν.
Ὅστις δ’ ὑπερβὰς ἢ νόμους βιάζεται, ἢ τοὐπιτάσσειν τοῖς κρατοῦσιν ἐννοεῖ, οὐκ ἔστ’ ἐπαίνου τοῦτον ἐξ ἐμοῦ τυχεῖν.
Ἀλλ’ ὃν πόλις στήσειε, τοῦδε χρὴ κλύειν καὶ σμικρὰ καὶ δίκαια καὶ τἀναντία.
Καὶ τοῦτον ἂν τὸν ἄνδρα θαρσοίην ἐγὼ καλῶς μὲν ἄρχειν, εὖ δ’ ἂν ἄρχεσθαι θέλειν, δορός τ’ ἂν ἐν χειμῶνι προστεταγμένον μένειν δίκαιον κἀγαθὸν παραστάτην.
Ἀναρχίας δὲ μεῖζον οὐκ ἔστιν κακόν· αὕτη πόλεις ὄλλυσιν, ἥδ’ ἀναστάτους οἴκους τίθησιν, ἥδε συμμάχου δορὸς τροπὰς καταρρήγνυσι· τῶν δ’ ὀρθουμένων σῴζει τὰ πολλὰ σώμαθ’ ἡ πειθαρχία.
Οὕτως ἀμυντέ’ ἐστὶ τοῖς κοσμουμένοις, κοὔτοι γυναικὸς οὐδαμῶς ἡσσητέα· κρεῖσσον γάρ, εἴπερ δεῖ, πρὸς ἀνδρὸς ἐκπεσεῖν, κοὐκ ἂν γυναικῶν ἥσσονες καλοίμεθ’ ἄν.
Ἡμῖν μέν, εἰ μὴ τῷ χρόνῳ κεκλέμμεθα, λέγειν φρονούντως ὧν λέγεις δοκεῖς πέρι.
Πάτερ, θεοὶ φύουσιν ἀνθρώποις φρένας πάντων ὅσ’ ἐστὶ κτημάτων ὑπέρτατον· Ἐγὼ δ’ ὅπως σὺ μὴ λέγεις ὀρθῶς τάδε, οὔτ’ ἂν δυναίμην μήτ’ ἐπισταίμην λέγειν· γένοιτο μεντἂν χἀτέρῳ καλῶς ἔχον.
Σοῦ δ’ οὖν πέφυκα πάντα προσκοπεῖν ὅσα λέγει τις ἢ πράσσει τις ἢ ψέγειν ἔχει· τὸ γὰρ σὸν ὄμμα δεινὸν ἀνδρὶ δημότῃ λόγοις τοιούτοις οἷς σὺ μὴ τέρψῃ κλύων.
Ἐμοὶ δ’ ἀκούειν ἔσθ’ ὑπὸ σκότου τάδε, τὴν παῖδα ταύτην οἷ’ ὀδύρεται πόλις, πασῶν γυναικῶν ὡς ἀναξιωτάτη κάκιστ’ ἀπ’ ἔργων εὐκλεεστάτων φθίνει, ἥτις τὸν αὑτῆς αὐτάδελφον ἐν φοναῖς πεπτῶτ’ ἄθαπτον μήθ’ ὑπ’ ὠμηστῶν κυνῶν εἴασ’ ὀλέσθαι μήθ’ ὑπ’ οἰωνῶν τινος· οὐχ ἥδε χρυσῆς ἀξία τιμῆς λαχεῖν; τοιάδ’ ἐρεμνὴ σῖγ’ ἐπέρχεται φάτις.
Ἐμοὶ δὲ σοῦ πράσσοντος εὐτυχῶς, πάτερ, οὐκ ἔστιν οὐδὲν κτῆμα τιμιώτερον· τί γὰρ πατρὸς θάλλοντος εὐκλείας τέκνοις ἄγαλμα μεῖζον ἢ τί πρὸς παίδων πατρί; Μή νυν ἓν ἦθος μοῦνον ἐν σαυτῷ φόρει, ὡς φῂς σύ, κοὐδὲν ἄλλο, τοῦτ’ ὀρθῶς ἔχειν· ὅστις γὰρ αὐτὸς ἢ φρονεῖν μόνος δοκεῖ, ἢ γλῶσσαν ἣν οὐκ ἄλλος ἢ ψυχὴν ἔχειν, οὗτοι διαπτυχθέντες ὤφθησαν κενοί.
Ἀλλ’ ἄνδρα, κεἴ τις ᾖ σοφός, τὸ μανθάνειν πόλλ’ αἰσχρὸν οὐδὲν καὶ τὸ μὴ τείνειν ἄγαν.
Ὁρᾷς παρὰ ῥείθροισι χειμάρροις ὅσα δένδρων ὑπείκει, κλῶνας ὡς ἐκσῴζεται, τὰ δ’ ἀντιτείνοντ’ αὐτόπρεμν’ ἀπόλλυται.
Αὔτως δὲ ναὸς ὅστις ἐγκρατὴς πόδα τείνας ὑπείκει μηδέν, ὑπτίοις κάτω στρέψας τὸ λοιπὸν σέλμασιν ναυτίλλεται.
Ἀλλ’ εἶκε, θυμῷ καὶ μετάστασιν δίδου.
Γνώμη γὰρ εἴ τις κἀπ’ ἐμοῦ νεωτέρου πρόσεστι, φήμ’ ἔγωγε πρεσβεύειν πολὺ φῦναι τὸν ἄνδρα πάντ’ ἐπιστήμης πλέων· εἰ δ’ οὖν, φιλεῖ γὰρ τοῦτο μὴ ταύτῃ ῥέπειν, καὶ τῶν λεγόντων εὖ καλὸν τὸ μανθάνειν.
Ἄναξ, σέ τ’ εἰκός, εἴ τι καίριον λέγει, μαθεῖν, σέ τ’ αὖ τοῦδ’· εὖ γὰρ εἴρηται διπλᾶ.
Οἱ τηλικοίδε καὶ διδαξόμεσθα δὴ φρονεῖν ὑπ’ ἀνδρὸς τηλικοῦδε τὴν φύσιν; Μηδὲν τὸ μὴ δίκαιον· εἰ δ’ ἐγὼ νέος, οὐ τὸν χρόνον χρὴ μᾶλλον ἢ τἄργα σκοπεῖν.
Ἔργον γάρ ἐστι τοὺς ἀκοσμοῦντας σέβειν; Οὐδ’ ἂν κελεύσαιμ’ εὐσεβεῖν εἰς τοὺς κακούς.
Οὐχ ἥδε γὰρ τοιᾷδ’ ἐπείληπται νόσῳ; Οὔ φησι Θήβης τῆσδ’ ὁμόπτολις λεώς.
Πόλις γὰρ ἡμῖν ἁμὲ χρὴ τάσσειν ἐρεῖ; Ὁρᾷς τόδ’ ὡς εἴρηκας ὡς ἄγαν νέος; Ἄλλῳ γὰρ ἢ ’μοὶ χρή με τῆσδ’ ἄρχειν χθονός; Πόλις γὰρ οὐκ ἔσθ’ ἥτις ἀνδρός ἐσθ’ ἑνός.
Οὐ τοῦ κρατοῦντος ἡ πόλις νομίζεται; Καλῶς ἐρήμης γ’ ἂν σὺ γῆς ἄρχοις μόνος.
Ὅδ’, ὡς ἔοικε, τῇ γυναικὶ συμμαχεῖ.
Εἴπερ γυνὴ σύ· σοῦ γὰρ οὖν προκήδομαι.
Ὦ παγκάκιστε, διὰ δίκης ἰὼν πατρί; Οὐ γὰρ δίκαιά σ’ ἐξαμαρτάνονθ’ ὁρῶ.
Ἁμαρτάνω γὰρ τὰς ἐμὰς ἀρχὰς σέβων; Οὐ γὰρ σέβεις, τιμάς γε τὰς θεῶν πατῶν.
Ὦ μιαρὸν ἦθος καὶ γυναικὸς ὕστερον.
Οὔ τἂν ἕλοις ἥσσω γε τῶν αἰσχρῶν ἐμέ.
Ὁ γοῦν λόγος σοι πᾶς ὑπὲρ κείνης ὅδε.
Καὶ σοῦ γε κἀμοῦ, καὶ θεῶν τῶν νερτέρων.
Ταύτην ποτ’ οὐκ ἔσθ’ ὡς ἔτι ζῶσαν γαμεῖς.
Ἥδ’ οὖν θανεῖται καὶ θανοῦσ’ ὀλεῖ τινα.
Ἦ κἀπαπειλῶν ὧδ’ ἐπεξέρχῃ θρασύς; Τίς δ’ ἔστ’ ἀπειλὴ πρὸς κενὰς γνώμας λέγειν; Κλαίων φρενώσεις, ὢν φρενῶν αὐτὸς κενός.
Εἰ μὴ πατὴρ ἦσθ’, εἶπον ἄν σ’ οὐκ εὖ φρονεῖν.
Γυναικὸς ὢν δούλευμα, μὴ κώτιλλέ με.
Βούλει λέγειν τι καὶ λέγων μηδὲν κλύειν; Ἄληθες; ἀλλ’ οὐ τόνδ’ Ὄλυμπον, ἴσθ’ ὅτι, χαίρων ἐπὶ ψόγοισι δεννάσεις ἐμέ.
Ἄγαγε τὸ μῖσος, ὡς κατ’ ὄμματ’ αὐτίκα παρόντι θνῄσκῃ πλησία τῷ νυμφίῳ.
Οὐ δῆτ’ ἔμοιγε, τοῦτο μὴ δόξῃς ποτέ, οὔθ’ ἥδ’ ὀλεῖται πλησία, σύ τ’ οὐδαμᾷ τοὐμὸν προσόψει κρᾶτ’ ἐν ὀφθαλμοῖς ὁρῶν, ὡς τοῖς θέλουσι τῶν φίλων μαίνῃ ξυνών.
Ἁνὴρ, ἄναξ, βέβηκεν ἐξ ὀργῆς ταχύς· νοῦς δ’ ἐστὶ τηλικοῦτος ἀλγήσας βαρύς.
Δράτω, φρονείτω μεῖζον ἢ κατ’ ἄνδρ’ ἰών· τὰ δ’ οὖν κόρα τάδ’ οὐκ ἀπαλλάξει μόρου.
Ἄμφω γὰρ αὐτὰ καὶ κατακτεῖναι νοεῖς; Οὐ τήν γε μὴ θιγοῦσαν· εὖ γὰρ οὖν λέγεις.
Μόρῳ δὲ ποίῳ καί σφε βουλεύῃ κτανεῖν; Ἄγων ἔρημος ἔνθ’ ἂν ᾖ βροτῶν στίβος, κρύψω πετρώδει ζῶσαν ἐν κατώρυχι, φορβῆς τοσοῦτον ὡς ἄγος μόνον προθείς, ὅπως μίασμα πᾶσ’ ὑπεκφύγῃ πόλις· κἀκεῖ τὸν Ἅιδην, ὃν μόνον σέβει θεῶν, αἰτουμένη που τεύξεται τὸ μὴ θανεῖν, ἢ γνώσεται γοῦν ἀλλὰ τηνικαῦθ’ ὅτι πόνος περισσός ἐστι τἀν Ἅιδου σέβειν.
Ἔρως ἀνίκατε μάχαν,  Ἔρως, ὃς ἐν κτήμασι πίπ- τεις, ὃς ἐν μαλακαῖς παρει- αῖς νεάνιδος ἐννυχεύεις, φοιτᾷς δ’ ὑπερπόντιος ἔν τ’ ἀγρονόμοις αὐλαῖς· καί σ’ οὔτ’ ἀθανάτων φύξιμος οὐδεὶς οὔθ’ ἁμερίων ἐπ’ ἀνθρώ- πων, ὁ δ’ ἔχων μέμηνεν.
Σὺ καὶ δικαίων ἀδίκους  φρένας παρασπᾷς ἐπὶ λώ- βᾳ· σὺ καὶ τόδε νεῖκος ἀν- δρῶν ξύναιμον ἔχεις ταράξας· νικᾷ δ’ ἐναργὴς βλεφάρων ἵμερος εὐλέκτρου νύμφας, τῶν μεγάλων πάρεδρος ἐν ἀρχαῖς θες- μῶν· ἄμαχος γὰρ ἐμπαί- ζει θεὸς Ἀφροδίτα.
Νῦν δ’ ἤδη ’γὼ καὐτὸς θεσμῶν ἔξω φέρομαι τάδ’ ὁρῶν, ἴσχειν δ’ οὐκέτι πηγὰς δύναμαι δακρύων, τὸν παγκοίτην ὅθ’ ὁρῶ θάλαμον τήνδ’ Ἀντιγόνην ἀνύτουσαν.
Ὁρᾶτ’ ἔμ’, ὦ γᾶς πατρίας πολῖται,  τὰν νεάταν ὁδὸν στείχουσαν, νέατον δὲ φέγ- γος λεύσσουσαν ἀελίου, κοὔποτ’ αὖθις, ἀλλά μ’ ὁ παγ- κοίτας Ἅιδας ζῶσαν ἄγει τὰν Ἀχέροντος ἀκτάν, οὔθ’ ὑμεναίων ἔγ- κληρον, οὔτ’ ἐπὶ νυμφείοις πώ μέ τις ὕμνος ὕμ- νησεν, ἀλλ’ Ἀχέροντι νυμφεύσω.
Οὐκοῦν κλεινὴ καὶ ἔπαινον ἔχουσ’ ἐς τόδ’ ἀπέρχῃ κεῦθος νεκύων, οὔτε φθινάσιν πληγεῖσα νόσοις οὔτε ξιφέων ἐπίχειρα λαχοῦσ’, ἀλλ’ αὐτόνομος ζῶσα μόνη δὴ θνητῶν Ἀίδην καταβήσῃ.
Ἤκουσα δὴ λυγροτάταν ὀλέσθαι  τὰν Φρυγίαν ξέναν Ταντάλου Σιπύλῳ πρὸς ἄ- κρῳ, τὰν κισσὸς ὡς ἀτενὴς πετραία βλάστα δάμασεν, καί νιν ὄμβρῳ τακομέναν, ὡς φάτις ἀνδρῶν, χιών τ’ οὐδαμὰ λείπει, τέγ- γει θ’ ὑπ’ ὀφρύσι παγκλαύτοις δειράδας· ᾇ με δαί- μων ὁμοιοτάταν κατευνάζει.
Ἀλλὰ θεός τοι καὶ θεογεννής, ἡμεῖς δὲ βροτοὶ καὶ θνητογενεῖς.
Καίτοι φθιμένῃ μέγ<α κ>ἀκοῦσαι τοῖς ἰσοθέοις σύγκληρα λαχεῖν ζῶσαν καὶ ἔπειτα θανοῦσαν.
Οἴμοι γελῶμαι. Τί με, πρὸς θεῶν πατρῴ-  ων, οὐκ οὐλομέναν ὑβρίζεις, ἀλλ’ ἐπίφαντον; Ὦ πόλις, ὦ πόλεως πολυκτήμονες ἄνδρες· ἰὼ Διρκαῖαι κρῆναι Θήβας τ’ εὐ- αρμάτου ἄλσος, ἔμπας ξυμμάρτυρας ὔμμ’ ἐπικτῶμαι, οἵα φίλων ἄκλαυτος, οἵοις νόμοις πρὸς ἕργμα τυμβόχωστον ἔρ- χομαι τάφου ποταινίου· ἰὼ δύστανος, οὔτ’ ἐν βροτοῖς οὔτε νεκροῖσιν μέτοικος, οὐ ζῶσιν, οὐ θανοῦσιν.
Προβᾶσ’ ἐπ’ ἔσχατον θράσους ὑψηλὸν ἐς Δίκας βάθρον προσέπεσες, ὦ τέκνον, πολύ· πατρῷον δ’ ἐκτίνεις τιν’ ἆθλον.
Ἔψαυσας ἀλγεινοτάτας ἐμοὶ μερίμ-  νας πατρὸς τριπόλιστον οἶκτον, τοῦ τε πρόπαντος ἁμετέρου πότμου κλεινοῖς Λαβδακίδαισιν.
Ἰὼ ματρῷαι λέκτρων ἆται κοι- μήματ<ά τ’> αὐτογέννητ’ ἐμῷ πατρὶ δυσμόρου ματρός, οἵων ἐγώ ποθ’ ἁ ταλαίφρων ἔφυν· πρὸς οὓς ἀραῖος, ἄγαμος, ἅδ’ ἐγὼ μέτοικος ἔρχομαι.
Ἰὼ δυσπότμων γάμων, κασίγνητε, κυρήσας, θανὼν ἔτ’ οὖσαν κατήναρές με.
Σέβειν μὲν εὐσέβειά τις, κράτος δ’ ὅτῳ κράτος μέλει παραβατὸν οὐδαμᾷ πέλει, σὲ δ’ αὐτόγνωτος ὤλεσ’ ὀργά.
Ἄκλαυτος, ἄφιλος, ἀνυμέναιος ταλαί-  φρων ἄγομαι τάνδ’ ἑτοίμαν ὁδόν· οὐκέτι μοι τόδε λαμπάδος ἱερὸν ὄμμα θέμις ὁρᾶν ταλαίνᾳ· τὸν δ’ ἐμὸν πότμον ἀδάκρυτον οὐ- δεὶς φίλων στενάζει.
Ἆρ’ ἴστ’ ἀοιδὰς καὶ γόους πρὸ τοῦ θανεῖν ὡς οὐδ’ ἂν εἷς παύσαιτ’ ἄν, εἰ χρείη λέγειν; Οὐκ ἄξεθ’ ὡς τάχιστα, καὶ κατηρεφεῖ τύμβῳ περιπτύξαντες, ὡς εἴρηκ’ ἐγώ, ἄφετε μόνην ἔρημον, εἴτε χρῇ θανεῖν, εἴτ’ ἐν τοιαύτῃ ζῶσα τυμβεύειν στέγῃ.
Ἡμεῖς γὰρ ἁγνοὶ τοὐπὶ τήνδε τὴν κόρην· μετοικίας δ’ οὖν τῆς ἄνω στερήσεται.
Ὦ τύμβος, ὦ νυμφεῖον, ὦ κατασκαφὴς οἴκησις αἰείφρουρος, οἷ πορεύομαι πρὸς τοὺς ἐμαυτῆς, ὧν ἀριθμὸν ἐν νεκροῖς πλεῖστον δέδεκται Φερσέφασσ’ ὀλωλότων, ὧν λοισθία ’γὼ καὶ κάκιστα δὴ μακρῷ κάτειμι, πρίν μοι μοῖραν ἐξήκειν βίου.
Ἐλθοῦσα μέντοι κάρτ’ ἐν ἐλπίσιν τρέφω φίλη μὲν ἥξειν πατρί, προσφιλὴς δὲ σοί, μῆτερ, φίλη δὲ σοί, κασίγνητον κάρα· ἐπεὶ θανόντας αὐτόχειρ ὑμᾶς ἐγὼ ἔλουσα κἀκόσμησα κἀπιτυμβίους χοὰς ἔδωκα· νῦν δέ, Πολύνεικες, τὸ σὸν δέμας περιστέλλουσα τοιάδ’ ἄρνυμαι.
Καίτοι σ’ ἐγὼ ’τίμησα τοῖς φρονοῦσιν εὖ.
Οὐ γάρ ποτ’ οὔτ’ ἂν εἰ τέκνων μήτηρ ἔφυν οὔτ’ εἰ πόσις μοι κατθανὼν ἐτήκετο, βίᾳ πολιτῶν τόνδ’ ἂν ᾐρόμην πόνον.
Τίνος νόμου δὴ ταῦτα πρὸς χάριν λέγω; πόσις μὲν ἄν μοι κατθανόντος ἄλλος ἦν, καὶ παῖς ἀπ’ ἄλλου φωτός, εἰ τοῦδ’ ἤμπλακον· μητρὸς δ’ ἐν Ἅιδου καὶ πατρὸς κεκευθότοιν οὐκ ἔστ’ ἀδελφὸς ὅστις ἂν βλάστοι ποτέ.
Τοιῷδε μέντοι σ’ ἐκπροτιμήσασ’ ἐγὼ νόμῳ, Κρέοντι ταῦτ’ ἔδοξ’ ἁμαρτάνειν καὶ δεινὰ τολμᾶν, ὦ κασίγνητον κάρα.
Καὶ νῦν ἄγει με διὰ χερῶν οὕτω λαβὼν ἄλεκτρον, ἀνυμέναιον, οὔτε του γάμου μέρος λαχοῦσαν οὔτε παιδείου τροφῆς, ἀλλ’ ὧδ’ ἔρημος πρὸς φίλων ἡ δύσμορος ζῶσ’ εἰς θανόντων ἔρχομαι κατασκαφάς, ποίαν παρεξελθοῦσα δαιμόνων δίκην; Τί χρή με τὴν δύστηνον ἐς θεοὺς ἔτι βλέπειν; τίν’ αὐδᾶν ξυμμάχων; ἐπεί γε δὴ τὴν δυσσέβειαν εὐσεβοῦσ’ ἐκτησάμην.
Ἀλλ’ εἰ μὲν οὖν τάδ’ ἐστὶν ἐν θεοῖς καλά, παθόντες ἂν ξυγγνοῖμεν ἡμαρτηκότες· εἰ δ’ οἵδ’ ἁμαρτάνουσι, μὴ πλείω κακὰ πάθοιεν ἢ καὶ δρῶσιν ἐκδίκως ἐμέ.
Ἔτι τῶν αὐτῶν ἀνέμων αὐταὶ ψυχῆς ῥιπαὶ τήνδε γ’ ἔχουσιν.
Τοιγὰρ τούτων τοῖσιν ἄγουσιν κλαύμαθ’ ὑπάρξει βραδυτῆτος ὕπερ.
Οἴμοι, θανάτου τοῦτ’ ἐγγυτάτω τοὔπος ἀφῖκται.
Θαρσεῖν οὐδὲν παραμυθοῦμαι μὴ οὐ τάδε ταύτῃ κατακυροῦσθαι.
Ὦ γῆς Θήβης ἄστυ πατρῷον καὶ θεοὶ προγενεῖς, ἄγομαι δὴ ’γὼ κοὐκέτι μέλλω.
Λεύσσετε, Θήβης οἱ κοιρανίδαι, τὴν βασιλειδῶν μούνην λοιπήν, οἷα πρὸς οἵων ἀνδρῶν πάσχω, τὴν εὐσεβίαν σεβίσασα.
Ἔτλα καὶ Δανάας οὐράνιον φῶς  ἀλλάξαι δέμας ἐν χαλκοδέτοις αὐλαῖς· κρυπτομένα δ’ ἐν τυμβήρει θαλάμῳ κατεζεύχθη· καίτοι <καὶ> γενεᾷ τίμιος, ὦ παῖ, παῖ, καὶ Ζηνὸς ταμιεύεσκε γονὰς χρυσορύτους.
Ἀλλ’ ἁ μοιριδία τις δύνασις δεινά· οὔτ’ ἄν νιν ὄλβος οὔτ’ Ἄρης, οὐ πύργος, οὐχ ἁλίκτυποι κελαιναὶ νᾶες ἐκφύγοιεν.
Ζεύχθη δ’ ὀξύχολος παῖς ὁ Δρύαντος,  Ἠδωνῶν βασιλεύς, κερτομίοις ὀργαῖς, ἐκ Διονύσου πετρώδει κατάφαρκτος ἐν δεσμῷ.
Οὕτω τᾶς μανίας δεινὸν ἀποστάζει ἀνθηρόν τε μένος. Κεῖνος ἐπέγνω μανίαις ψαύων τὸν θεὸν ἐν κερτομίοις γλώσσαις.
Παύεσκε μὲν γὰρ ἐνθέους γυναῖκας εὔιόν τε πῦρ, φιλαύλους τ’ ἠρέθιζε Μούσας.
Παρὰ δὲ Κυανέων πελάγει διδύμας ἁλὸς  ἀκταὶ Βοσπόριαι ἰδ’ ὁ Θρῃκῶν <ἠιὼν> Σαλμυδησσός, ἵν’ ἀγχίπολις Ἄρης δισσοῖσι Φινείδαις εἶδεν ἀρατὸν ἕλκος τυφλωθὲν ἐξ ἀγρίας δάμαρτος ἀλαὸν ἀλαστόροισιν ὀμμάτων κύκλοις ἄτερθ’ ἐγχέων, ὑφ’ αἱματηραῖς χείρεσσι καὶ κερκίδων ἀκμαῖσιν.
Κατὰ δὲ τακόμενοι μέλεοι μελέαν πάθαν  κλαῖον, ματρὸς ἔχοντες ἀνύμφευτον γονάν· ἁ δὲ σπέρμα μὲν ἀρχαιογόνων ἄντασ’ Ἐρεχθειδᾶν, τηλεπόροις δ’ ἐν ἄντροις τράφη θυέλλῃσιν ἐν πατρῴαις Βορεὰς ἅμιππος ὀρθόποδος ὑπὲρ πάγου θεῶν παῖς· ἀλλὰ κἀπ’ ἐκείνᾳ Μοῖραι μακραίωνες ἔσχον, ὦ παῖ.
Θήβης ἄνακτες, ἥκομεν κοινὴν ὁδὸν δύ’ ἐξ ἑνὸς βλέποντε· τοῖς τυφλοῖσι γὰρ αὕτη κέλευθος ἐκ προηγητοῦ πέλει.
Τί δ’ ἔστιν, ὦ γεραιὲ Τειρεσία, νέον; Ἐγὼ διδάξω, καὶ σὺ τῷ μάντει πιθοῦ.
Οὔκουν πάρος γε σῆς ἀπεστάτουν φρενός.
Τοιγὰρ δι’ ὀρθῆς τήνδ’ ἐναυκλήρεις πόλιν.
Ἔχω πεπονθὼς μαρτυρεῖν ὀνήσιμα.
Φρόνει βεβὼς αὖ νῦν ἐπὶ ξυροῦ τύχης.
Τί δ’ ἔστιν; ὡς ἐγὼ τὸ σὸν φρίσσω στόμα.
Γνώσῃ, τέχνης σημεῖα τῆς ἐμῆς κλύων.
Εἰς γὰρ παλαιὸν θᾶκον ὀρνιθοσκόπον ἵζων, ἵν’ ἦν μοι παντὸς οἰωνοῦ λιμήν, ἀγνῶτ’ ἀκούω φθόγγον ὀρνίθων, κακῷ κλάζοντας οἴστρῳ καὶ βεβαρβαρωμένῳ· καὶ σπῶντας ἐν χηλαῖσιν ἀλλήλους φοναῖς ἔγνων· πτερῶν γὰρ ῥοῖβδος οὐκ ἄσημος ἦν.
Εὐθὺς δὲ δείσας ἐμπύρων ἐγευόμην βωμοῖσι παμφλέκτοισιν· ἐκ δὲ θυμάτων Ἥφαιστος οὐκ ἔλαμπεν, ἀλλ’ ἐπὶ σποδῷ μυδῶσα κηκὶς μηρίων ἐτήκετο κἄτυφε κἀνέπτυε, καὶ μετάρσιοι χολαὶ διεσπείροντο, καὶ καταρρυεῖς μηροὶ καλυπτῆς ἐξέκειντο πιμελῆς.
Τοιαῦτα παιδὸς τοῦδ’ ἐμάνθανον πάρα, φθίνοντ’ ἀσήμων ὀργίων μαντεύματα· ἐμοὶ γὰρ οὗτος ἡγεμών, ἄλλοις δ’ ἐγώ.
Καὶ ταῦτα τῆς σῆς ἐκ φρενὸς νοσεῖ πόλις· βωμοὶ γὰρ ἡμῖν ἐσχάραι τε παντελεῖς πλήρεις ὑπ’ οἰωνῶν τε καὶ κυνῶν βορᾶς τοῦ δυσμόρου πεπτῶτος Οἰδίπου γόνου.
Κᾆτ’ οὐ δέχονται θυστάδας λιτὰς ἔτι θεοὶ παρ’ ἡμῶν οὐδὲ μηρίων φλόγα, οὐδ’ ὄρνις εὐσήμους ἀπορροιβδεῖ βοάς, ἀνδροφθόρου βεβρῶτες αἵματος λίπος.
Ταῦτ’ οὖν, τέκνον, φρόνησον. Ἀνθρώποισι γὰρ τοῖς πᾶσι κοινόν ἐστι τοὐξαμαρτάνειν· ἐπεὶ δ’ ἁμάρτῃ, κεῖνος οὐκέτ’ ἔστ’ ἀνὴρ ἄβουλος οὐδ’ ἄνολβος, ὅστις ἐς κακὸν πεσὼν ἀκῆται μηδ’ ἀκίνητος πέλῃ· αὐθαδία τοι σκαιότητ’ ὀφλισκάνει.
Ἀλλ’ εἶκε τῷ θανόντι, μηδ’ ὀλωλότα κέντει· τίς ἀλκὴ τὸν θανόντ’ ἐπικτανεῖν; Εὖ σοι φρονήσας εὖ λέγω· τὸ μανθάνειν δ’ ἥδιστον εὖ λέγοντος, εἰ κέρδος λέγοι.
Ὦ πρέσβυ, πάντες ὥστε τοξόται σκοποῦ τοξεύετ’ ἀνδρὸς τοῦδε, κοὐδὲ μαντικῆς ἄπρακτος ὑμῖν εἰμι, τῶν δ’ ὑπαὶ γένους ἐξημπόλημαι κἀμπεφόρτισμαι πάλαι.
Κερδαίνετ’, ἐμπολᾶτε τὸν πρὸς Σάρδεων ἤλεκτρον, εἰ βούλεσθε, καὶ τὸν Ἰνδικὸν χρυσόν· τάφῳ δ’ ἐκεῖνον οὐχὶ κρύψετε· οὐδ’ εἰ θέλουσ’ οἱ Ζηνὸς αἰετοὶ βορὰν φέρειν νιν ἁρπάζοντες ἐς Διὸς θρόνους, οὐδ’ ὣς μίασμα τοῦτο μὴ τρέσας, ἐγὼ θάπτειν παρήσω κεῖνον· εὖ γὰρ οἶδ’ ὅτι θεοὺς μιαίνειν οὔτις ἀνθρώπων σθένει.
Πίπτουσι δ’, ὦ γεραιὲ Τειρεσία, βροτῶν χοἰ πολλὰ δεινοὶ πτώματ’ αἴσχρ’, ὅταν λόγους αἰσχροὺς καλῶς λέγωσι τοῦ κέρδους χάριν.
Φεῦ·ἆρ’ οἶδεν ἀνθρώπων τις, ἆρα φράζεται— Τί χρῆμα; ποῖον τοῦτο πάγκοινον λέγεις; ὅσῳ κράτιστον κτημάτων εὐβουλία; Ὅσῳπερ, οἶμαι, μὴ φρονεῖν πλείστη βλάβη.
Ταύτης σὺ μέντοι τῆς νόσου πλήρης ἔφυς.
Οὐ βούλομαι τὸν μάντιν ἀντειπεῖν κακῶς.
Καὶ μὴν λέγεις, ψευδῆ με θεσπίζειν λέγων.
Τὸ μαντικὸν γὰρ πᾶν φιλάργυρον γένος.
Τὸ δ’ ἐκ τυράννων αἰσχροκερδείαν φιλεῖ.
Ἆρ’ οἶσθα ταγοὺς ὄντας ἃν λέγῃς λέγων; Οἶδ’· ἐξ ἐμοῦ γὰρ τήνδ’ ἔχεις σώσας πόλιν.
Σοφὸς σὺ μάντις, ἀλλὰ τἀδικεῖν φιλῶν.
Ὄρσεις με τἀκίνητα διὰ φρενῶν φράσαι.
Κίνει, μόνον δὲ μὴ ’πὶ κέρδεσιν λέγων.
Οὕτω γὰρ ἤδη καὶ δοκῶ τὸ σὸν μέρος.
Ὡς μὴ ’μπολήσων ἴσθι τὴν ἐμὴν φρένα.
Ἀλλ’ εὖ γέ τοι κάτισθι μὴ πολλοὺς ἔτι τρόχους ἁμιλλητῆρας ἡλίου τελῶν, ἐν οἷσι τῶν σῶν αὐτὸς ἐκ σπλάγχνων ἕνα νέκυν νεκρῶν ἀμοιβὸν ἀντιδοὺς ἔσῃ, ἀνθ’ ὧν ἔχεις μὲν τῶν ἄνω βαλὼν κάτω, ψυχήν τ’ ἀτίμως ἐν τάφῳ κατῴκισας, ἔχεις δὲ τῶν κάτωθεν ἐνθάδ’ αὖ θεῶν ἄμοιρον, ἀκτέριστον, ἀνόσιον νέκυν.
Ὧν οὔτε σοὶ μέτεστιν οὔτε τοῖς ἄνω θεοῖσιν, ἀλλ’ ἐκ σοῦ βιάζονται τάδε.
Τούτων σε λωβητῆρες ὑστεροφθόροι λοχῶσιν Ἅιδου καὶ θεῶν Ἐρινύες, ἐν τοῖσιν αὐτοῖς τοῖσδε ληφθῆναι κακοῖς.
Καὶ ταῦτ’ ἄθρησον εἰ κατηργυρωμένος λέγω· φανεῖ γὰρ οὐ μακροῦ χρόνου τριβὴ ἀνδρῶν γυναικῶν σοῖς δόμοις κωκύματα.
Ἔχθρᾳ δὲ πᾶσαι συνταράσσονται πόλεις, ὅσων σπαράγματ’ ἢ κύνες καθήγνισαν, ἢ θῆρες, ἤ τις πτηνὸς οἰωνὸς φέρων ἀνόσιον ὀσμὴν ἑστιοῦχον ἐς πόλιν.
Τοιαῦτά σου, λυπεῖς γάρ, ὥστε τοξότης ἀφῆκα θυμῷ καρδίας τοξεύματα βέβαια, τῶν σὺ θάλπος οὐχ ὑπεκδραμῇ.
Ὦ παῖ, σὺ δ’ ἡμᾶς ἄπαγε πρὸς δόμους, ἵνα τὸν θυμὸν οὗτος ἐς νεωτέρους ἀφῇ, καὶ γνῷ τρέφειν τὴν γλῶσσαν ἡσυχωτέραν τὸν νοῦν τ’ ἀμείνω τῶν φρενῶν ἢ νῦν φέρει.
Ἁνήρ, ἄναξ, βέβηκε δεινὰ θεσπίσας· ἐπιστάμεσθα δ’, ἐξ ὅτου λευκὴν ἐγὼ τήνδ’ ἐκ μελαίνης ἀμφιβάλλομαι τρίχα, μή πώ ποτ’ αὐτὸν ψεῦδος ἐς πόλιν λακεῖν.
Ἔγνωκα καὐτὸς καὶ ταράσσομαι φρένας· τό τ’ εἰκαθεῖν γὰρ δεινόν, ἀντιστάντα δὲ ἄτῃ πατάξαι θυμὸν ἐν δεινῷ πάρα.
Εὐβουλίας δεῖ, παῖ Μενοικέως Κρέον.
Τί δῆτα χρὴ δρᾶν; φράζε· πείσομαι δ’ ἐγώ.
Ἐλθὼν κόρην μὲν ἐκ κατώρυχος στέγης ἄνες, κτίσον δὲ τῷ προκειμένῳ τάφον.
Καὶ ταῦτ’ ἐπαινεῖς καὶ δοκεῖς παρεικαθεῖν; Ὅσον γ’, ἄναξ, τάχιστα· συντέμνουσι γὰρ θεῶν ποδώκεις τοὺς κακόφρονας βλάβαι.
Οἴμοι· μόλις μέν, καρδίας δ’ ἐξίσταμαι τὸ δρᾶν· ἀνάγκῃ δ’ οὐχὶ δυσμαχητέον.
Δρᾶ νυν τάδ’ ἐλθὼν μηδ’ ἐπ’ ἄλλοισιν τρέπε.
Ὧδ’ ὡς ἔχω στείχοιμ’ ἄν· ἴτ’, ἴτ’, ὀπάονες οἵ τ’ ὄντες οἵ τ’ ἀπόντες, ἀξίνας χεροῖν ὁρμᾶσθ’ ἑλόντες εἰς ἐπόψιον τόπον.
Ἐγὼ δ’, ἐπειδὴ δόξα τῇδ’ ἐπεστράφη, αὐτός τ’ ἔδησα καὶ παρὼν ἐκλύσομαι· δέδοικα γὰρ μὴ τοὺς καθεστῶτας νόμους ἄριστον ᾖ σῴζοντα τὸν βίον τελεῖν.
Πολυώνυμε, Καδμείας νύμφας ἄγαλμα  καὶ Διὸς βαρυβρεμέτα γένος, κλυτὰν ὃς ἀμφέπεις Ἰταλίαν, μέδεις δὲ παγκοίνοις Ἐλευσινίας Δῃοῦς ἐν κόλποις, ὦ Βακχεῦ, Βακχᾶν ματρόπολιν Θήβαν ναιετῶν παρ’ ὑγρόν <τ’> Ἰσμηνοῦ ῥέεθρον, ἀγρίου τ’ ἐπὶ σπορᾷ δράκοντος· σὲ δ’ ὑπὲρ διλόφου πέτρας στέροψ ὄπωπε  λιγνύς, ἔνθα Κωρύκιαι νύμφαι στίχουσι Βακχίδες Κασταλίας τε νᾶμα.
Καί σε Νυσαίων ὀρέων κισσήρεις ὄχθαι χλωρά τ’ ἀκ- τὰ πολυστάφυλος πέμπει, ἀμβρότων ἐπέων εὐαζόντων, Θηβαΐας ἐπισκοποῦντ’ ἀγυιάς· τὰν ἐκ πασᾶν τιμᾷς  ὑπερτάταν πόλεων ματρὶ σὺν κεραυνίᾳ· καὶ νῦν, ὡς βιαίας ἔχεται πάνδαμος πόλις ἐπὶ νόσου, μολεῖν καθαρσίῳ ποδὶ Παρνασίαν ὑπὲρ κλιτύν, ἢ στονόεντα πορθμόν.
Ἰὼ πῦρ πνεόντων  χοράγ’ ἄστρων, νυχίων φθεγμάτων ἐπίσκοπε, παῖ, Δῖον γένεθλον, προφάνηθ’, ὦναξ, σαῖς ἅμα περιπόλοις Θυίαισιν, αἵ σε μαινόμεναι πάννυχοι χορεύουσι τὸν ταμίαν Ἴακχον.
Κάδμου πάροικοι καὶ δόμων Ἀμφίονος, οὐκ ἔσθ’ ὁποῖον στάντ’ ἂν ἀνθρώπου βίον οὔτ’ αἰνέσαιμ’ ἂν οὔτε μεμψαίμην ποτέ· τύχη γὰρ ὀρθοῖ καὶ τύχη καταρρέπει τὸν εὐτυχοῦντα τόν τε δυστυχοῦντ’ ἀεί, καὶ μάντις οὐδεὶς τῶν καθεστώτων βροτοῖς.
Κρέων γὰρ ἦν ζηλωτός, ὡς ἐμοί, ποτέ, σώσας μὲν ἐχθρῶν τήνδε Καδμείαν χθόνα, λαβών τε χώρας παντελῆ μοναρχίαν εὔθυνε, θάλλων εὐγενεῖ τέκνων σπορᾷ· καὶ νῦν ἀφεῖται πάντα. Τὰς γὰρ ἡδονὰς ὅταν προδῶσιν ἄνδρες, οὐ τίθημ’ ἐγὼ ζῆν τοῦτον, ἀλλ’ ἔμψυχον ἡγοῦμαι νεκρόν.
Πλούτει τε γὰρ κατ’ οἶκον, εἰ βούλει, μέγα, καὶ ζῆ τύραννον σχῆμ’ ἔχων· ἐὰν δ’ ἀπῇ τούτων τὸ χαίρειν, τἄλλ’ ἐγὼ καπνοῦ σκιᾶς οὐκ ἂν πριαίμην ἀνδρὶ πρὸς τὴν ἡδονήν.
Τί δ’ αὖ τόδ’ ἄχθος βασιλέων ἥκεις φέρων; Τεθνᾶσιν· οἱ δὲ ζῶντες αἴτιοι θανεῖν.
Καὶ τίς φονεύει; τίς δ’ ὁ κείμενος; λέγε.
Αἵμων ὄλωλεν· αὐτόχειρ δ’ αἱμάσσεται.
Πότερα πατρῴας ἢ πρὸς οἰκείας χερός; Αὐτὸς πρὸς αὑτοῦ, πατρὶ μηνίσας φόνου.
Ὦ μάντι, τοὔπος ὡς ἄρ’ ὀρθὸν ἤνυσας.
Ὡς ὧδ’ ἐχόντων τἄλλα βουλεύειν πάρα.
Καὶ μὴν ὁρῶ τάλαιναν Εὐρυδίκην ὁμοῦ δάμαρτα τὴν Κρέοντος· ἐκ δὲ δωμάτων ἤτοι κλύουσα παιδὸς ἢ τύχῃ πάρα.
Ὦ πάντες ἀστοί, τῶν λόγων ἐπῃσθόμην πρὸς ἔξοδον στείχουσα, Παλλάδος θεᾶς ὅπως ἱκοίμην εὐγμάτων προσήγορος.
Καὶ τυγχάνω τε κλῇθρ’ ἀνασπαστοῦ πύλης χαλῶσα, καί με φθόγγος οἰκείου κακοῦ βάλλει δι’ ὤτων, ὑπτία δὲ κλίνομαι δείσασα πρὸς δμωαῖσι κἀποπλήσσομαι.
Ἀλλ’ ὅστις ἦν ὁ μῦθος αὖθις εἴπατε· κακῶν γὰρ οὐκ ἄπειρος οὖσ’ ἀκούσομαι.
Ἐγώ, φίλη δέσποινα, καὶ παρὼν ἐρῶ κοὐδὲν παρήσω τῆς ἀληθείας ἔπος· τί γάρ σε μαλθάσσοιμ’ ἂν ὧν ἐς ὕστερον ψεῦσται φανούμεθ’; ὀρθὸν ἁλήθει’ ἀεί.
Ἐγὼ δὲ σῷ ποδαγὸς ἑσπόμην πόσει πεδίον ἐπ’ ἄκρον, ἔνθ’ ἔκειτο νηλεὲς κυνοσπάρακτον σῶμα Πολυνείκους ἔτι· καὶ τὸν μέν, αἰτήσαντες ἐνοδίαν θεὸν Πλούτωνά τ’ ὀργὰς εὐμενεῖς κατασχεθεῖν, λούσαντες ἁγνὸν λουτρόν, ἐν νεοσπάσιν θαλλοῖς ὃ δὴ λέλειπτο συγκατῄθομεν, καὶ τύμβον ὀρθόκρανον οἰκείας χθονὸς χώσαντες, αὖθις πρὸς λιθόστρωτον κόρης νυμφεῖον Ἅιδου κοῖλον εἰσεβαίνομεν.
Φωνῆς δ’ ἄπωθεν ὀρθίων κωκυμάτων κλύει τις ἀκτέριστον ἀμφὶ παστάδα, καὶ δεσπότῃ Κρέοντι σημαίνει μολών· τῷ δ’ ἀθλίας ἄσημα περιβαίνει βοῆς ἕρποντι μᾶλλον ἆσσον, οἰμώξας δ’ ἔπος ἵησι δυσθρήνητον· «Ὢ τάλας ἐγώ, ἆρ’ εἰμὶ μάντις; ἆρα δυστυχεστάτην κέλευθον ἕρπω τῶν παρελθουσῶν ὁδῶν; παιδός με σαίνει φθόγγος. Ἀλλά, πρόσπολοι, ἴτ’ ἆσσον ὠκεῖς, καὶ παραστάντες τάφῳ ἀθρήσαθ’, ἁρμὸν χώματος λιθοσπαδῆ δύντες πρὸς αὐτὸ στόμιον, εἰ τὸν Αἵμονος φθόγγον συνίημ’, ἢ θεοῖσι κλέπτομαι.» Τάδ’ ἐξ ἀθύμου δεσπότου κελεύσμασιν ἠθροῦμεν· ἐν δὲ λοισθίῳ τυμβεύματι τὴν μὲν κρεμαστὴν αὐχένος κατείδομεν, βρόχῳ μιτώδει σινδόνος καθημμένην, τὸν δ’ ἀμφὶ μέσσῃ περιπετῆ προσκείμενον, εὐνῆς ἀποιμώζοντα τῆς κάτω φθορὰν καὶ πατρὸς ἔργα καὶ τὸ δύστηνον λέχος.
Ὁ δ’ ὡς ὁρᾷ σφε, στυγνὸν οἰμώξας ἔσω χωρεῖ πρὸς αὐτὸν κἀνακωκύσας καλεῖ· «Ὦ τλῆμον, οἷον ἔργον εἴργασαι· τίνα νοῦν ἔσχες; ἐν τῷ συμφορᾶς διεφθάρης; Ἔξελθε, τέκνον, ἱκέσιός σε λίσσομαι.» Τὸν δ’ ἀγρίοις ὄσσοισι παπτήνας ὁ παῖς, πτύσας προσώπῳ κοὐδὲν ἀντειπών, ξίφους ἕλκει διπλοῦς κνώδοντας, ἐκ δ’ ὁρμωμένου πατρὸς φυγαῖσιν ἤμπλακ’· εἶθ’ ὁ δύσμορος αὑτῷ χολωθείς, ὥσπερ εἶχ’, ἐπενταθεὶς ἤρεισε πλευραῖς μέσσον ἔγχος, ἐς δ’ ὑγρὸν ἀγκῶν’ ἔτ’ ἔμφρων παρθένῳ προσπτύσσεται· καὶ φυσιῶν ὀξεῖαν ἐκβάλλει ῥοὴν λευκῇ παρειᾷ φοινίου σταλάγματος.
Κεῖται δὲ νεκρὸς περὶ νεκρῷ, τὰ νυμφικὰ τέλη λαχὼν δείλαιος εἰν Ἅιδου δόμοις, δείξας ἐν ἀνθρώποισι τὴν ἀβουλίαν ὅσῳ μέγιστον ἀνδρὶ πρόσκειται κακόν.
Τί τοῦτ’ ἂν εἰκάσειας; ἡ γυνὴ πάλιν φρούδη, πρὶν εἰπεῖν ἐσθλὸν ἢ κακὸν λόγον.
Καὐτὸς τεθάμβηκ’· ἐλπίσιν δὲ βόσκομαι ἄχη τέκνου κλύουσαν ἐς πόλιν γόους οὐκ ἀξιώσειν, ἀλλ’ ὑπὸ στέγης ἔσω δμωαῖς προθήσειν πένθος οἰκεῖον στένειν.
Γνώμης γὰρ οὐκ ἄπειρος, ὥσθ’ ἁμαρτάνειν.
Οὐκ οἶδ’· ἐμοὶ δ’ οὖν ἥ τ’ ἄγαν σιγὴ βαρὺ δοκεῖ προσεῖναι χἠ μάτην πολλὴ βοή.
Ἀλλ’ εἰσόμεσθα μή τι καὶ κατάσχετον κρυφῇ καλύπτει καρδίᾳ θυμουμένῃ δόμους παραστείχοντες· εὖ γὰρ οὖν λέγεις· καὶ τῆς ἄγαν γάρ ἐστί που σιγῆς βάρος.
Καὶ μὴν ὅδ’ ἄναξ αὐτὸς ἐφήκει μνῆμ’ ἐπίσημον διὰ χειρὸς ἔχων, εἰ θέμις εἰπεῖν, οὐκ ἀλλοτρίαν ἄτην, ἀλλ’ αὐτὸς ἁμαρτών.
Ἰὼ φρενῶν δυσφρόνων ἁμαρτήματα  στερεὰ θανατόεντ’, ὦ κτανόντας τε καὶ θανόντας βλέποντες ἐμφυλίους.
Ὤμοι ἐμῶν ἄνολβα βουλευμάτων.
Ἰὼ παῖ, νέος νέῳ ξὺν μόρῳ, αἰαῖ αἰαῖ, ἔθανες, ἀπελύθης, ἐμαῖς οὐδὲ σαῖσι δυσβουλίαις.
Οἴμ’ ὡς ἔοικας ὀψὲ τὴν δίκην ἰδεῖν.
Οἴμοι, ἔχω μαθὼν δείλαιος· ἐν δ’ ἐμῷ κάρᾳ θεὸς τότ’ ἄρα τότε μέγα βάρος μ’ ἔχων ἔπαισεν, ἐν δ’ ἔσεισεν ἀγρίαις ὁδοῖς, οἴμοι, λεωπάτητον ἀντρέπων χαράν.
Φεῦ φεῦ, ἰὼ πόνοι βροτῶν δύσπονοι.
Ὦ δέσποθ’, ὡς ἔχων τε καὶ κεκτημένος, τὰ μὲν πρὸ χειρῶν τάδε φέρων, τὰ δ’ ἐν δόμοις ἔοικας ἥκειν καὶ τάχ’ ὄψεσθαι κακά.
Τί δ’ ἔστιν αὖ κάκιον ἐκ κακῶν ἔτι; Γυνὴ τέθνηκεν, τοῦδε παμμήτωρ νεκροῦ, δύστηνος, ἄρτι νεοτόμοισι πλήγμασιν.
Ἰὼ ἰὼ δυσκάθαρτος Ἅιδου λιμήν,  τί μ’ ἄρα τί μ’ ὀλέκεις; Ὦ κακάγγελτά μοι προπέμψας ἄχη, τίνα θροεῖς λόγον; Αἰαῖ, ὀλωλότ’ ἄνδρ’ ἐπεξειργάσω.
Τί φῄς, παῖ; τίν’ αὖ λέγεις μοι νέον, αἰαῖ, αἰαῖ, σφάγιον ἐπ’ ὀλέθρῳ γυναικεῖον ἀμφικεῖσθαι μόρον; Ὁρᾶν πάρεστιν· οὐ γὰρ ἐν μυχοῖς ἔτι.
Οἴμοι, κακὸν τόδ’ ἄλλο δεύτερον βλέπω τάλας.
Τίς ἄρα, τίς με πότμος ἔτι περιμένει; Ἔχω μὲν ἐν χείρεσσιν ἀρτίως τέκνον, τάλας, τὸν δ’ ἔναντα προσβλέπω νεκρόν.
Φεῦ φεῦ μᾶτερ ἀθλία, φεῦ τέκνον.
Ἡ δ’ ὀξυθήκτῳ βωμία περὶ ξ<ίφει> λύει κελαινὰ βλέφαρα, κωκύσασα μὲν τοῦ πρὶν θανόντος Μεγαρέως κλεινὸν λάχος, αὖθις δὲ τοῦδε, λοίσθιον δὲ σοὶ κακὰς πράξεις ἐφυμνήσασα τῷ παιδοκτόνῳ.
Αἰαῖ αἰαῖ,  ἀνέπταν φόβῳ. Τί μ’ οὐκ ἀνταίαν ἔπαισέν τις ἀμφιθήκτῳ ξίφει; δείλαιος ἐγώ, αἰαῖ, δειλαίᾳ δὲ συγκέκραμαι δύᾳ.
Ὡς αἰτίαν γε τῶνδε κἀκείνων ἔχων πρὸς τῆς θανούσης τῆσδ’ ἐπεσκήπτου μόρων.
Ποίῳ δὲ κἀπελύσατ’ ἐν φοναῖς τρόπῳ; Παίσασ’ ὑφ’ ἧπαρ αὐτόχειρ αὑτήν, ὅπως παιδὸς τόδ’ ᾔσθετ’ ὀξυκώκυτον πάθος.
Ὤμοι μοι, τάδ’ οὐκ ἐπ’ ἄλλον βροτῶν ἐμᾶς ἁρμόσει ποτ’ ἐξ αἰτίας.
Ἐγὼ γάρ σ’ ἐγώ <σ’> ἔκανον, ὢ μέλεος, ἐγώ, φάμ’ ἔτυμον. Ἰὼ πρόσπολοι, <ἀπ>άγετέ μ’ ὅτι τάχος, ἄγετέ μ’ ἐκποδών, τὸν οὐκ ὄντα μᾶλλον ἢ μηδένα.
Κέρδη παραινεῖς, εἴ τι κέρδος ἐν κακοῖς· βράχιστα γὰρ κράτιστα τἀν ποσὶν κακά.
Ἴτω, ἴτω,  φανήτω μόρων ὁ κάλλιστ’ ἔχων, ἐμοὶ τερμίαν ἄγων ἁμέραν ὕπατος· ἴτω, ἴτω, ὅπως μηκέτ’ ἆμαρ ἄλλ’ εἰσίδω.
Μέλλοντα ταῦτα. Τῶν προκειμένων τι χρὴ πράσσειν· μέλει γὰρ τῶνδ’ ὅτοισι χρὴ μέλειν.
Ἀλλ’ ὧν ἐρῶ μὲν ταῦτα συγκατηυξάμην.
Μή νυν προσεύχου μηδέν· ὡς πεπρωμένης οὐκ ἔστι θνητοῖς συμφορᾶς ἀπαλλαγή.
Ἄγοιτ’ ἂν μάταιον ἄνδρ’ ἐκποδών, ὅς, ὦ παῖ, σέ τ’ οὐχ ἑκὼν κάκτανον σέ τ’ αὖ τάνδ’, ὤμοι μέλεος, οὐδ’ ἔχω ὅπᾳ πρὸς πότερον ἴδω· πάντα γὰρ λέχρια τἀν χεροῖν, τὰ δ’ ἐπὶ κρατί μοι πότμος δυσκόμιστος εἰσήλατο.
Πολλῷ τὸ φρονεῖν εὐδαιμονίας πρῶτον ὑπάρχει· χρὴ δὲ τά γ’ εἰς θεοὺς μηδὲν ἀσεπτεῖν; μεγάλοι δὲ λόγοι μεγάλας πληγὰς τῶν ὑπεραύχων ἀποτείσαντες γήρᾳ τὸ φρονεῖν ἐδίδαξαν.
Ἀεὶ μέν, ὦ παῖ Λαρτίου, δέδορκά σε πεῖράν τιν’ ἐχθρῶν ἁρπάσαι θηρώμενον· καὶ νῦν ἐπὶ σκηναῖς σε ναυτικαῖς ὁρῶ Αἴαντος, ἔνθα τάξιν ἐσχάτην ἔχει, πάλαι κυνηγετοῦντα καὶ μετρούμενον ἴχνη τὰ κείνου νεοχάραχθ’, ὅπως ἴδῃς εἴτ’ ἔνδον εἴτ’ οὐκ ἔνδον. Εὖ δέ σ’ ἐκφέρει κυνὸς Λακαίνης ὥς τις εὔρινος βάσις· ἔνδον γὰρ ἁνὴρ ἄρτι τυγχάνει, κάρα στάζων ἱδρῶτι καὶ χέρας ξιφοκτόνους· καί σ’ οὐδὲν εἴσω τῆσδε παπταίνειν πύλης ἔτ’ ἔργον ἐστίν, ἐννέπειν δ’ ὅτου χάριν σπουδὴν ἔθου τήνδ’, ὡς παρ’ εἰδυίας μάθῃς.
Ὦ φθέγμ’ Ἀθάνας, φιλτάτης ἐμοὶ θεῶν, ὡς εὐμαθές σου, κἂν ἄποπτος ᾖς, ὅμως φώνημ’ ἀκούω καὶ ξυναρπάζω φρενί, χαλκοστόμου κώδωνος ὡς τυρσηνικῆς.
Καὶ νῦν ἐπέγνως εὖ μ’ ἐπ’ ἀνδρὶ δυσμενεῖ βάσιν κυκλοῦντ’, Αἴαντι τῷ σακεσφόρῳ· κεῖνον γάρ, οὐδέν’ ἄλλον, ἰχνεύω πάλαι.
Νυκτὸς γὰρ ἡμᾶς τῆσδε πρᾶγος ἄσκοπον ἔχει περάνας, —εἴπερ εἴργασται τάδε· ἴσμεν γὰρ οὐδὲν τρανές, ἀλλ’ ἀλώμεθα· κἀγὼ ’θελοντὴς τῷδ’ ὑπεζύγην πόνῳ.
Ἐφθαρμένας γὰρ ἀρτίως εὑρίσκομεν λείας ἁπάσας καὶ κατηναρισμένας ἐκ χειρὸς αὐτοῖς ποιμνίων ἐπιστάταις.
Τήνδ’ οὖν ἐκείνῳ πᾶς τις αἰτίαν νέμει.
Καί μοί τις ὀπτὴρ αὐτὸν εἰσιδὼν μόνον πηδῶντα πεδία σὺν νεορράντῳ ξίφει φράζει τε κἀδήλωσεν· εὐθέως δ’ ἐγὼ κατ’ ἴχνος ᾄσσω, καὶ τὰ μὲν σημαίνομαι, τὰ δ’ ἐκπέπληγμαι κοὐκ ἔχω μαθεῖν ὅτου.
Καιρὸν δ’ ἐφήκεις· πάντα γὰρ τά τ’ οὖν πάρος τά τ’ εἰσέπειτα σῇ κυβερνῶμαι χερί.
Ἔγνων, Ὀδυσσεῦ, καὶ πάλαι φύλαξ ἔβην τῇ σῇ πρόθυμος εἰς ὁδὸν κυναγίᾳ.
Ἦ καί, φίλη δέσποινα, πρὸς καιρὸν πονῶ; Ὡς ἔστιν ἀνδρὸς τοῦδε τἄργα ταῦτά σοι.
Καὶ πρὸς τί δυσλόγιστον ὧδ’ ᾖξεν χέρα; Χόλῳ βαρυνθεὶς τῶν Ἀχιλλείων ὅπλων.
Τί δῆτα ποίμναις τήνδ’ ἐπεμπίπτει βάσιν; Δοκῶν ἐν ὑμῖν χεῖρα χραίνεσθαι φόνῳ.
Ἦ καὶ τὸ βούλευμ’ ὡς ἐπ’ Ἀργείοις τόδ’ ἦν; Κἂν ἐξεπράξατ’, εἰ κατημέλησ’ ἐγώ.
Ποίαισι τόλμαις ταῖσδε καὶ φρενῶν θράσει; Νύκτωρ ἐφ’ ὑμᾶς δόλιος ὁρμᾶται μόνος.
Ἦ καὶ παρέστη κἀπὶ τέρμ’ ἀφίκετο; Καὶ δὴ ’πὶ δισσαῖς ἦν στρατηγίσιν πύλαις.
Καὶ πῶς ἐπέσχε χεῖρα μαιμῶσαν φόνου; Ἐγώ σφ’ ἀπείργω, δυσφόρους ἐπ’ ὄμμασι γνώμας βαλοῦσα τῆς ἀνηκέστου χαρᾶς, καὶ πρός τε ποίμνας ἐκτρέπω σύμμικτά τε λείας ἄδαστα βουκόλων φρουρήματα· ἔνθ’ εἰσπεσὼν ἔκειρε πολύκερων φόνον κύκλῳ ῥαχίζων· κἀδόκει μὲν ἔσθ’ ὅτε δισσοὺς Ἀτρείδας αὐτόχειρ κτείνειν ἔχων, ὅτ’ ἄλλοτ’ ἄλλον ἐμπίτνων στρατηλατῶν.
Ἐγὼ δὲ φοιτῶντ’ ἄνδρα μανιάσιν νόσοις ὤτρυνον, εἰσέβαλλον εἰς ἕρκη κακά.
Κἄπειτ’ ἐπειδὴ τοῦδ’ ἐλώφησεν φόνου, τοὺς ζῶντας αὖ δεσμοῖσι συνδήσας βοῶν ποίμνας τε πάσας εἰς δόμους κομίζεται, ὡς ἄνδρας, οὐχ ὡς εὔκερων ἄγραν ἔχων· καὶ νῦν κατ’ οἴκους συνδέτους αἰκίζεται.
Δείξω δὲ καὶ σοὶ τήνδε περιφανῆ νόσον, ὡς πᾶσιν Ἀργείοισιν εἰσιδὼν θροῇς.
Θαρσῶν δὲ μίμνε μηδὲ συμφορὰν δέχου τὸν ἄνδρ’· ἐγὼ γὰρ ὀμμάτων ἀποστρόφους αὐγὰς ἀπείρξω σὴν πρόσοψιν εἰσιδεῖν.
Οὗτος, σὲ τὸν τὰς αἰχμαλωτίδας χέρας δεσμοῖς ἀπευθύνοντα προσμολεῖν καλῶ.
Αἴαντα φωνῶ· στεῖχε δωμάτων πάρος.
Τί δρᾷς, Ἀθάνα; μηδαμῶς σφ’ ἔξω κάλει.
Οὐ σῖγ’ ἀνέξῃ, μηδὲ δειλίαν ἀρῇ; Μή, πρὸς θεῶν· ἀλλ’ ἔνδον ἀρκείτω μένων.
Τί μὴ γένηται; πρόσθεν οὐκ ἀνὴρ ὅδ’ ἦν; Ἐχθρός γε τῷδε τἀνδρὶ καὶ τανῦν ἔτι.
Οὔκουν γέλως ἥδιστος εἰς ἐχθροὺς γελᾶν; Ἐμοὶ μὲν ἀρκεῖ τοῦτον ἐν δόμοις μένειν.
Μεμηνότ’ ἄνδρα περιφανῶς ὀκνεῖς ἰδεῖν; Φρονοῦντα γάρ νιν οὐκ ἂν ἐξέστην ὄκνῳ.
Ἀλλ’ οὐδὲ νῦν σε μὴ παρόντ’ ἴδῃ πέλας.
Πῶς; εἴπερ ὀφθαλμοῖς γε τοῖς αὐτοῖς ὁρᾷ.
Ἐγὼ σκοτώσω βλέφαρα καὶ δεδορκότα.
Γένοιτο μεντἂν πᾶν θεοῦ τεχνωμένου.
Σίγα νυν ἑστώς, καὶ μέν’ ὡς κυρεῖς ἔχων.
Μένοιμ’ ἄν· ἤθελον δ’ ἂν ἐκτὸς ὢν τυχεῖν.
Ὦ οὗτος, Αἶαν, δεύτερόν σε προσκαλῶ· τί βαιὸν οὕτως ἐντρέπῃ τῆς συμμάχου; Ὦ χαῖρ’, Ἀθάνα, χαῖρε, Διογενὲς τέκνον, ὡς εὖ παρέστης· καί σε παγχρύσοις ἐγὼ στέψω λαφύροις τῆσδε τῆς ἄγρας χάριν.
Καλῶς ἔλεξας· ἀλλ’ ἐκεῖνό μοι φράσον, ἔβαψας ἔγχος εὖ πρὸς Ἀργείων στρατῷ; Κόμπος πάρεστι κοὐκ ἀπαρνοῦμαι τὸ μή.
Ἦ καὶ πρὸς Ἀτρείδαισιν ᾔχμασας χέρας; Ὥστ’ οὔποτ’ Αἴαντ’, οἶδ’, ἀτιμάσουσ’ ἔτι.
Τεθνᾶσιν ἅνδρες, ὡς τὸ σὸν ξυνῆκ’ ἐγώ.
Θανόντες ἤδη τἄμ’ ἀφαιρείσθων ὅπλα.
Εἶεν· τί γὰρ δὴ παῖς ὁ τοῦ Λαερτίου; ποῦ σοι τύχης ἕστηκεν; ἦ πέφευγέ σε; Ἦ τοὐπίτριπτον κίναδος ἐξήρου μ’ ὅπου; Ἔγωγ’· Ὀδυσσέα τὸν σὸν ἐνστάτην λέγω.
Ἥδιστος, ὦ δέσποινα, δεσμώτης ἔσω θακεῖ· θανεῖν γὰρ αὐτὸν οὔ τί πω θέλω.
Πρὶν ἂν τί δράσῃς ἢ τί κερδάνῃς πλέον; Πρὶν ἂν δεθεὶς πρὸς κίον’ ἑρκείου στέγης— Τί δῆτα τὸν δύστηνον ἐργάσῃ κακόν; Μάστιγι πρῶτον νῶτα φοινιχθεὶς θάνῃ.
Μὴ δῆτα τὸν δύστηνον ὧδέ γ’ αἰκίσῃ.
Χαίρειν, Ἀθάνα, τἄλλ’ ἐγώ σ’ ἐφίεμαι, κεῖνος δὲ τείσει τήνδε κοὐκ ἄλλην δίκην.
Σὺ δ’ οὖν, ἐπειδὴ τέρψις ἥδε σοι τὸ δρᾶν, χρῶ χειρί, φείδου μηδὲν ὧνπερ ἐννοεῖς.
Χωρῶ πρὸς ἔργον, τοῦτό σοι δ’ ἐφίεμαι, τοιάνδ’ ἀεί μοι σύμμαχον παρεστάναι.
Ὁρᾷς, Ὀδυσσεῦ, τὴν θεῶν ἰσχὺν ὅση; Τούτου τίς ἄν σοι τἀνδρὸς ἢ προνούστερος ἢ δρᾶν ἀμείνων ηὑρέθη τὰ καίρια; Ἐγὼ μὲν οὐδέν’ οἶδ’· ἐποικτίρω δέ νιν δύστηνον ἔμπας, καίπερ ὄντα δυσμενῆ, ὁθούνεκ’ ἄτῃ συγκατέζευκται κακῇ, οὐδὲν τὸ τούτου μᾶλλον ἢ τοὐμὸν σκοπῶν.
Ὁρῶ γὰρ ἡμᾶς οὐδὲν ὄντας ἄλλο πλὴν εἴδωλ’, ὅσοιπερ ζῶμεν, ἢ κούφην σκιάν.
Τοιαῦτα τοίνυν εἰσορῶν ὑπέρκοπον μηδέν ποτ’ εἴπῃς αὐτὸς ἐς θεοὺς ἔπος, μηδ’ ὄγκον ἄρῃ μηδέν’, εἴ τινος πλέον ἢ χειρὶ βρίθεις ἢ μακροῦ πλούτου βάθει· ὡς ἡμέρα κλίνει τε κἀνάγει πάλιν ἅπαντα τἀνθρώπεια· τοὺς δὲ σώφρονας θεοὶ φιλοῦσι καὶ στυγοῦσι τοὺς κακούς.
Τελαμώνιε παῖ, τῆς ἀμφιρύτου Σαλαμῖνος ἔχων βάθρον ἀγχιάλου, σὲ μὲν εὖ πράσσοντ’ ἐπιχαίρω· σὲ δ’ ὅταν πληγὴ Διὸς ἢ ζαμενὴς λόγος ἐκ Δαναῶν κακόθρους ἐπιβῇ, μέγαν ὄκνον ἔχω καὶ πεφόβημαι πτηνῆς ὡς ὄμμα πελείας.
Ὡς καὶ τῆς νῦν φθιμένης νυκτὸς μεγάλοι θόρυβοι κατέχουσ’ ἡμᾶς ἐπὶ δυσκλείᾳ, σὲ τὸν ἱππομανῆ λειμῶν’ ἐπιβάντ’ ὀλέσαι Δαναῶν βοτὰ καὶ λείαν ἥπερ δορίληπτος ἔτ’ ἦν λοιπή, κτείνοντ’ αἴθωνι σιδήρῳ.
Τοιούσδε λόγους ψιθύρους πλάσσων εἰς ὦτα φέρει πᾶσιν Ὀδυσσεύς, καὶ σφόδρα πείθει· περὶ γὰρ σοῦ νῦν εὔπειστα λέγει, καὶ πᾶς ὁ κλύων τοῦ λέξαντος χαίρει μᾶλλον τοῖς σοῖς ἄχεσιν καθυβρίζων.
Τῶν γὰρ μεγάλων ψυχῶν ἱεὶς οὐκ ἂν ἁμάρτοις· κατὰ δ’ ἄν τις ἐμοῦ τοιαῦτα λέγων οὐκ ἂν πείθοι· πρὸς γὰρ τὸν ἔχονθ’ ὁ φθόνος ἕρπει· καίτοι σμικροὶ μεγάλων χωρὶς σφαλερὸν πύργου ῥῦμα πέλονται· μετὰ γὰρ μεγάλων βαιὸς ἄριστ’ ἄν, καὶ μέγας ὀρθοῖθ’ ὑπὸ μικροτέρων· ἀλλ’ οὐ δυνατὸν τοὺς ἀνοήτους τούτων γνώμας προδιδάσκειν.
Ὑπὸ τοιούτων ἀνδρῶν θορυβῇ· χἠμεῖς οὐδὲν σθένομεν πρὸς ταῦτ’ ἀπαλέξασθαι σοῦ χωρίς, ἄναξ· ἀλλ’—ὅτε γὰρ δὴ τὸ σὸν ὄμμ’ ἀπέδραν, παταγοῦσιν ἅπερ πτηνῶν ἀγέλαι— μέγαν αἰγυπιόν <γ’> ὑποδείσαντες, τάχ’ ἄν, ἐξαίφνης εἰ σὺ φανείης, σιγῇ πτήξειαν ἄφωνοι.
Ἦ ῥά σε Ταυροπόλα Διὸς Ἄρτεμις—  ὦ μεγάλα φάτις, ὦ μᾶτερ αἰσχύνας ἐμᾶς— ὥρμασε πανδάμους ἐπὶ βοῦς ἀγελαίας, ἤ πού τινος νίκας ἀκάρπωτον χάριν, ἤ ῥα κλυτῶν ἐνάρων ψευσθεῖσ’, ἀδώροις εἴτ’ ἐλαφαβολίαις; ἢ χαλκοθώραξ, εἴ τιν’ Ἐνυάλιος μομφὰν ἔχων ξυνοῦ δορὸς ἐννυχίοις μαχαναῖς ἐτείσατο λώβαν; Οὔ ποτε γὰρ φρενόθεν γ’ ἐπ’ ἀριστερά,  παῖ Τελαμῶνος, ἔβας τόσσον ἐν ποίμναις πίτνων· ἥκοι γὰρ ἂν θεία νόσος· ἀλλ’ ἀπερύκοι καὶ Ζεὺς κακὰν καὶ Φοῖβος Ἀργείων φάτιν· εἰ δ’ ὑποβαλλόμενοι κλέπτουσι μύθους οἱ μεγάλοι βασιλῆς, ἢ τᾶς ἀσώτου Σισυφιδᾶν γενεᾶς, μὴ μή μ’, ἄναξ, ἔθ’ ὧδ’ ἐφάλοις κλισίαις ἐμμένων κακὰν φάτιν ἄρῃ.
Ἀλλ’ ἄνα ἐξ ἑδράνων ὅπου μακραίωνι  στηρίζῃ ποτὲ τᾷδ’ ἀγωνίῳ σχολᾷ ἄταν οὐρανίαν φλέγων.
Ἐχθρῶν δ’ ὕβρις ὧδ’ ἀταρβήτως ὁρμᾶτ’ ἐν εὐανέμοις<ι> βάσσαις, πάντων καγχαζόντων γλώσσαις βαρυάλγητ’· ἐμοὶ δ’ ἄχος ἕστακεν.
Ναὸς ἀρωγοὶ τῆς Αἴαντος, γενεᾶς χθονίων ἀπ’ Ἐρεχθειδᾶν, ἔχομεν στοναχὰς οἱ κηδόμενοι τοῦ Τελαμῶνος τηλόθεν οἴκου· νῦν γὰρ ὁ δεινὸς μέγας ὠμοκρατὴς Αἴας θολερῷ κεῖται χειμῶνι νοσήσας.
Τί δ’ ἐνήλλακται τῆς ἠρεμίας νὺξ ἥδε βάρος; παῖ τοῦ Φρυγίου <σὺ> Τελεύταντος, λέγ’, ἐπεί σε λέχος δουριάλωτον στέρξας ἀνέχει θούριος Αἴας· ὥστ’ οὐκ ἂν ἄϊδρις ὑπείποις.
Πῶς δῆτα λέγω λόγον ἄρρητον; θανάτῳ γὰρ ἴσον πάθος ἐκπεύσῃ· μανίᾳ γὰρ ἁλοὺς ἡμὶν ὁ κλεινὸς νύκτερος Αἴας ἀπελωβήθη· τοιαῦτ’ ἂν ἴδοις σκηνῆς ἔνδον χειροδάϊκτα σφάγι’ αἱμοβαφῆ, κείνου χρηστήρια τἀνδρός.
Οἵαν ἐδήλωσας  ἀνέρος αἴθονος ἀγγελίαν ἄτλατον οὐδὲ φευκτάν, τῶν μεγάλων Δαναῶν ὕπο κλῃζομέναν, τὰν ὁ μέγας μῦθος ἀέξει.
Ὤιμοι φοβοῦμαι τὸ προσέρπον· περίφαντος ἁνὴρ θανεῖται, παραπλήκτῳ χερὶ συγκατακτὰς κελαινοῖς ξίφεσιν βοτὰ καὶ βοτῆρας ἱππονώμας.
Ὤιμοι· κεῖθεν κεῖθεν ἄρ’ ἡμῖν δεσμῶτιν ἄγων ἤλυθε ποίμναν· ὧν τὴν μὲν ἔσω σφάζ’ ἐπὶ γαίας, τὰ δὲ πλευροκοπῶν δίχ’ ἀνερρήγνυ· δύο δ’ ἀργίποδας κριοὺς ἀνελών, τοῦ μὲν κεφαλὴν καὶ γλῶσσαν ἄκραν ῥιπτεῖ θερίσας, τὸν δ’ ὀρθὸν ἄνω κίονι δήσας, μέγαν ἱπποδέτην ῥυτῆρα λαβὼν παίει λιγυρᾷ μάστιγι διπλῇ, κακὰ δεννάζων ῥήμαθ’ ἃ δαίμων κοὐδεὶς ἀνδρῶν ἐδίδαξεν.
Ὥρα τιν’ ἤδη τοι  κρᾶτα καλύμμασι κρυψάμενον ποδοῖν κλοπὰν ἀρέσθαι, ἢ θοὸν εἰρεσίας ζυγὸν ἑζόμενον ποντοπόρῳ ναῒ μεθεῖναι· τοίας ἐρέσσουσιν ἀπειλὰς δικρατεῖς Ἀτρεῖδαι καθ’ ἡμῶν· πεφόβημαι λιθόλευστον Ἄρη ξυναλγεῖν μετὰ τοῦδε τυπείς, τὸν αἶσ’ ἄπλατος ἴσχει.
Οὐκέτι· λαμπρᾶς γὰρ ἄτερ στεροπᾶς ᾄξας ὀξὺς νότος ὣς λήγει, καὶ νῦν φρόνιμος νέον ἄλγος ἔχει.
Τὸ γὰρ ἐσλεύσσειν οἰκεῖα πάθη, μηδενὸς ἄλλου παραπράξαντος, μεγάλας ὀδύνας ὑποτείνει.
Ἀλλ’ εἰ πέπαυται, κάρτ’ ἂν εὐτυχεῖν δοκῶ· φρούδου γὰρ ἤδη τοῦ κακοῦ μείων λόγος.
Πότερα δ’ ἄν, εἰ νέμοι τις αἵρεσιν, λάβοις, φίλους ἀνιῶν αὐτὸς ἡδονὰς ἔχειν ἢ κοινὸς ἐν κοινοῖσι λυπεῖσθαι ξυνών; Τό τοι διπλάζον, ὦ γύναι, μεῖζον κακόν.
Ἡμεῖς ἄρ’ οὐ νοσοῦντες ἀτώμεσθα νῦν.
Πῶς τοῦτ’ ἔλεξας; οὐ κάτοιδ’ ὅπως λέγεις.
Ἁνὴρ ἐκεῖνος, ἡνίκ’ ἦν ἐν τῇ νόσῳ, αὐτὸς μὲν ἥδεθ’ οἷσιν εἴχετ’ ἐν κακοῖς, ἡμᾶς δὲ τοὺς φρονοῦντας ἠνία ξυνών· νῦν δ’ ὡς ἔληξε κἀνέπνευσε τῆς νόσου, κεῖνός τε λύπῃ πᾶς ἐλήλαται κακῇ, ἡμεῖς θ’ ὁμοίως οὐδὲν ἧσσον ἢ πάρος.
Ἆρ’ ἔστι ταῦτα δὶς τόσ’ ἐξ ἁπλῶν κακά; Ξύμφημι δή σοι καὶ δέδοικα μὴ ’κ θεοῦ πληγή τις ἥκῃ. Πῶς γάρ, εἰ πεπαυμένος μηδέν τι μᾶλλον ἢ νοσῶν εὐφραίνεται; Ὡς ὧδ’ ἐχόντων τῶνδ’ ἐπίστασθαί σε χρή.
Τίς γάρ ποτ’ ἀρχὴ τοῦ κακοῦ προσέπτατο; δήλωσον ἡμῖν τοῖς ξυναλγοῦσιν τύχας.
Ἅπαν μαθήσῃ τοὔργον, ὡς κοινωνὸς ὤν.
Κεῖνος γὰρ ἄκρας νυκτός, ἡνίχ’ ἕσπεροι λαμπτῆρες οὐκέτ’ ᾖθον, ἄμφηκες λαβὼν ἐμαίετ’ ἔγχος ἐξόδους ἕρπειν κενάς.
Κἀγὼ ’πιπλήσσω καὶ λέγω· «Τί χρῆμα δρᾷς, Αἴας; τί τήνδ’ ἄκλητος οὔθ’ ὑπ’ ἀγγέλων κληθεὶς ἀφορμᾷς πεῖραν οὔτε του κλύων σάλπιγγος; ἀλλὰ νῦν γε πᾶς εὕδει στρατός.» Ὁ δ’ εἶπε πρός με βαί’, ἀεὶ δ’ ὑμνούμενα· «Γύναι, γυναιξὶ κόσμον ἡ σιγὴ φέρει.» Κἀγὼ μαθοῦσ’ ἔληξ’, ὁ δ’ ἐσσύθη μόνος· καὶ τὰς ἐκεῖ μὲν οὐκ ἔχω λέγειν πάθας· ἔσω δ’ ἐσῆλθε συνδέτους ἄγων ὁμοῦ ταύρους, κύνας βοτῆρας, εὔκερών τ’ ἄγραν.
Καὶ τοὺς μὲν ηὐχένιζε, τοὺς δ’ ἄνω τρέπων ἔσφαζε κἀρράχιζε, τοὺς δὲ δεσμίους ᾐκίζεθ’ ὥστε φῶτας ἐν ποίμναις πίτνων.
Τέλος δ’ ἀπᾴξας διὰ θυρῶν σκιᾷ τινι λόγους ἀνέσπα τοὺς μὲν Ἀτρειδῶν κάτα, τοὺς δ’ ἀμφ’ Ὀδυσσεῖ, συντιθεὶς γέλων πολύν, ὅσην κατ’ αὐτῶν ὕβριν ἐκτείσαιτ’ ἰών· κἄπειτ’ ἀπᾴξας αὖθις ἐς δόμους πάλιν ἔμφρων μόλις πως ξὺν χρόνῳ καθίσταται.
Καὶ πλῆρες ἄτης ὡς διοπτεύει στέγος, παίσας κάρα θώϋξεν· ἐν δ’ ἐρειπίοις νεκρῶν ἐρειφθεὶς ἕζετ’ ἀρνείου φόνου, κόμην ἀπρὶξ ὄνυξι συλλαβὼν χερί.
Καὶ τὸν μὲν ἧστο πλεῖστον ἄφθογγος χρόνον· ἔπειτ’ ἐμοὶ τὰ δείν’ ἐπηπείλησ’ ἔπη, εἰ μὴ φανοίην πᾶν τὸ συντυχὸν πάθος, κἀνήρετ’ ἐν τῷ πράγματος κυροῖ ποτε.
Κἀγώ, φίλοι, δείσασα τοὐξειργασμένον ἔλεξα πᾶν ὅσονπερ ἐξηπιστάμην.
Ὁ δ’ εὐθὺς ἐξῴμωξεν οἰμωγὰς λυγράς, ἃς οὔποτ’ αὐτοῦ πρόσθεν εἰσήκουσ’ ἐγώ· πρὸς γὰρ κακοῦ τε καὶ βαρυψύχου γόους τοιούσδ’ ἀεί ποτ’ ἀνδρὸς ἐξηγεῖτ’ ἔχειν· ἀλλ’ ἀψόφητος ὀξέων κωκυμάτων ὑπεστέναζε, ταῦρος ὣς βρυχώμενος.
Νῦν δ’ ἐν τοιᾷδε κείμενος κακῇ τύχῃ ἄσιτος ἁνήρ, ἄποτος, ἐν μέσοις βοτοῖς σιδηροκμῆσιν ἥσυχος θακεῖ πεσών· καὶ δῆλός ἐστιν ὥς τι δρασείων κακόν· τοιαῦτα γάρ πως καὶ λέγει κὠδύρεται.
Ἀλλ’, ὦ φίλοι, τούτων γὰρ οὕνεκ’ ἐστάλην, ἀρήξατ’ εἰσελθόντες, εἰ δύνασθέ τι· φίλων γὰρ οἱ τοιοίδε νικῶνται λόγοις.
Τέκμησσα, δεινά, παῖ Τελεύταντος, λέγεις ἡμῖν, τὸν ἄνδρα διαπεφοιβάσθαι κακοῖς.
Ἰώ μοί μοι.
Τάχ’, ὡς ἔοικε, μᾶλλον· ἢ οὐκ ἠκούσατε Αἴαντος, οἵαν τήνδε θωύσσει βοήν; Ἰώ μοί μοι.
Ἁνὴρ ἔοικεν ἢ νοσεῖν, ἢ τοῖς πάλαι νοσήμασι ξυνοῦσι λυπεῖσθαι παρών.
Ἰὼ παῖ παῖ.
Ὤιμοι τάλαιν’· Εὐρύσακες, ἀμφὶ σοὶ βοᾷ.
Τί ποτε μενοινᾷ; ποῦ ποτ’ εἶ; τάλαιν’ ἐγώ.
Τεῦκρον καλῶ· ποῦ Τεῦκρος; ἢ τὸν εἰσαεὶ λεηλατήσει χρόνον; ἐγὼ δ’ ἀπόλλυμαι.
Ἁνὴρ φρονεῖν ἔοικεν· ἀλλ’ ἀνοίγετε· τάχ’ ἄν τιν’ αἰδῶ κἀπ’ ἐμοὶ βλέψας λάβοι.
Ἰδού, διοίγω· προσβλέπειν δ’ ἔξεστί σοι τὰ τοῦδε πράγη, καὐτὸς ὡς ἔχων κυρεῖ.
Ἰὼ φίλοι ναυβάται, μόνοι ἐμῶν φίλων,  μόνοι <ἔ>τ’ ἐμμένοντες ὀρθῷ νόμῳ, ἴδεσθέ μ’ οἷον ἄρτι κῦμα φοινίας ὑπὸ ζάλης ἀμφίδρομον κυκλεῖται.
Οἴμ’ ὡς ἔοικας ὀρθὰ μαρτυρεῖν ἄγαν· δηλοῖ δὲ τοὔργον ὡς ἀφροντίστως ἔχει.
Ἰὼ γένος ναΐας ἀρωγὸν τέχνας,  ἅλιον ὃς ἐπέβας ἑλίσσων πλάταν, σέ τοι, σέ τοι μόνον δέδορκα πημονὰν ἐπαρκέσοντ’· ἀλλά με συνδάϊξον.
Εὔφημα φώνει· μὴ κακὸν κακῷ διδοὺς ἄκος, πλέον τὸ πῆμα τῆς ἄτης τίθει.
Ὁρᾷς τὸν θρασύν, τὸν εὐκάρδιον,  τὸν ἐν δαΐοις ἄτρεστον μάχαις, ἐν ἀφόβοις με θηρσὶ δεινὸν χέρας; Οἴμοι γέλωτος, οἷον ὑβρίσθην ἄρα.
Μή, δέσποτ’ Αἴας, λίσσομαί σ’, αὔδα τάδε.
Οὐκ ἐκτός; οὐκ ἄψορρον ἐκνεμῇ πόδα; Αἰαῖ αἰαῖ.
Ὦ πρὸς θεῶν, ὕπεικε καὶ φρόνησον εὖ.
Ὢ δύσμορος, ὃς χερὶ μὲν μεθῆκα τοὺς ἀλάστορας, ἐν δ’ ἑλίκεσσι βουσὶ καὶ κλυτοῖς πεσὼν αἰπολίοις ἐρεμνὸν αἷμ’ ἔδευσα.
Τί δῆτ’ ἂν ἀλγοίης ἐπ’ ἐξειργασμένοις; Οὐ γὰρ γένοιτ’ ἂν ταῦθ’ ὅπως οὐχ ὧδ’ ἔχειν.
Ἰὼ πάνθ’ ὁρῶν, ἁπάντων τ’ ἀεὶ  κακῶν ὄργανον, τέκνον Λαρτίου, κακοπινέστατόν τ’ ἄλημα στρατοῦ, ἦ που πολὺν γέλωθ’ ὑφ’ ἡδονῆς ἄγεις.
Ξὺν τῷ θεῷ πᾶς καὶ γελᾷ κὠδύρεται.
Ἴδοιμι <μήν> νιν, καίπερ ὧδ’ ἀτώμενος.
Ἰώ μοί μοι.
Μηδὲν μέγ’ εἴπῃς· οὐχ ὁρᾷς ἵν’ εἶ κακοῦ; Ὦ Ζεῦ, προγόνων προπάτωρ, πῶς ἂν τὸν αἱμυλώτατον, ἐχθρὸν ἄλημα, τούς τε δις- σάρχας ὀλέσσας βασιλῆς, τέλος θάνοιμι καὐτός; Ὅταν κατεύχῃ ταῦθ’, ὁμοῦ κἀμοὶ θανεῖν εὔχου· τί γὰρ δεῖ ζῆν με σοῦ τεθνηκότος; Ἰὼσκότος, ἐμὸν φάος,  ἔρεβος ὦ φαεννότατον, ὡς ἐμοί, ἕλεσθ’ ἕλεσθέ μ’ οἰκήτορα, ἕλεσθέ μ’· οὔτε γὰρ θεῶν γένος οὔθ’ ἁμερίων ἔτ’ ἄξιος βλέπειν τιν’ εἰς ὄνασιν ἀνθρώπων.
Ἀλλά μ’ ἁ Διός <μ’> ἀλκίμα θεὸς ὀλέθριον αἰκίζει.
Ποῖ τις οὖν φύγῃ; ποῖ μολὼν μενῶ εἰ τὰ μὲν φθίνει, φίλοι τοῖς<ιν> ὁμοῦ πέλας, μώραις δ’ ἄγραις προσκείμεθα; πᾶς δὲ στρατὸς δίπαλτος ἄν με χειρὶ φονεύοι.
Ὢ δυστάλαινα, τοιάδ’ ἄνδρα χρήσιμον φωνεῖν, ἃ πρόσθεν οὗτος οὐκ ἔτλη ποτ’ ἄν.
<Ἰ>ὼπόροι ἁλίρροθοι  πάραλά τ’ ἄντρα καὶ νέμος ἐπάκτιον, πολὺν πολύν με δαρόν τε δὴ κατείχετ’ ἀμφὶ Τροίαν χρόνον· ἀλλ’ οὐκέτι μ’, οὐκέτ’ ἀμπνοὰς ἔχοντα· τοῦτό τις φρονῶν ἴστω.
Ὦ Σκαμάνδριοι γείτονες ῥοαί, εὔφρονες Ἀργείοις, οὐκέτ’ ἄνδρα μὴ τόνδ’ ἴδητ’, ἔπος ἐξερέω μέγ’, οἷον οὔ τινα Τροία στρατοῦ δέρχθη χθονὸς μολόντ’ ἀπὸ Ἑλλανίδος· τανῦν δ’ ἄτιμος ὧδε πρόκειται.
Οὔτοι σ’ ἀπείργειν, οὐδ’ ὅπως ἐῶ λέγειν ἔχω, κακοῖς τοιοῖσδε συμπεπτωκότα.
Αἰαῖ· τίς ἄν ποτ’ ᾤεθ’ ὧδ’ ἐπώνυμον τοὐμὸν ξυνοίσειν ὄνομα τοῖς ἐμοῖς κακοῖς; νῦν γὰρ πάρεστι καὶ δὶς αἰάζειν ἐμοὶ καὶ τρίς· τοιούτοις γὰρ κακοῖς ἐντυγχάνω· ὅτου πατὴρ μὲν τῆσδ’ ἀπ’ Ἰδαίας χθονὸς τὰ πρῶτα καλλιστεῖ’ ἀριστεύσας στρατοῦ πρὸς οἶκον ἦλθε πᾶσαν εὔκλειαν φέρων· ἐγὼ δ’ ὁ κείνου παῖς, τὸν αὐτὸν ἐς τόπον Τροίας ἐπελθὼν οὐκ ἐλάσσονι σθένει, οὐδ’ ἔργα μείω χειρὸς ἀρκέσας ἐμῆς, ἄτιμος Ἀργείοισιν ὧδ’ ἀπόλλυμαι.
Καίτοι τοσοῦτόν γ’ ἐξεπίστασθαι δοκῶ· εἰ ζῶν Ἀχιλλεὺς τῶν ὅπλων τῶν ὧν πέρι κρίνειν ἔμελλε κράτος ἀριστείας τινί, οὐκ ἄν τις αὔτ’ ἔμαρψεν ἄλλος ἀντ’ ἐμοῦ.
Νῦν δ’ αὔτ’ Ἀτρεῖδαι φωτὶ παντουργῷ φρένας ἔπραξαν, ἀνδρὸς τοῦδ’ ἀπώσαντες κράτη· κεἰ μὴ τόδ’ ὄμμα καὶ φρένες διάστροφοι γνώμης ἀπῇξαν τῆς ἐμῆς, οὐκ ἄν ποτε δίκην κατ’ ἄλλου φωτὸς ὧδ’ ἐψήφισαν.
Νῦν δ’ ἡ Διὸς γοργῶπις ἀδάματος θεὰ ἤδη μ’ ἐπ’ αὐτοῖς χεῖρ’ ἐπευθύνοντ’ ἐμὴν ἔσφηλεν ἐμβαλοῦσα λυσσώδη νόσον, ὥστ’ ἐν τοιοῖσδε χεῖρας αἱμάξαι βοτοῖς· κεῖνοι δ’ ἐπεγγελῶσιν ἐκπεφευγότες, ἐμοῦ μὲν οὐχ ἑκόντος· εἰ δέ τις θεῶν βλάπτοι, φύγοι γ’ ἂν χὠ κακὸς τὸν κρείσσονα.
Καὶ νῦν τί χρὴ δρᾶν; ὅστις ἐμφανῶς θεοῖς ἐχθαίρομαι, μισεῖ δέ μ’ Ἑλλήνων στρατός, ἔχθει δὲ Τροία πᾶσα καὶ πεδία τάδε.
Πότερα πρὸς οἴκους, ναυλόχους λιπὼν ἕδρας μόνους τ’ Ἀτρείδας, πέλαγος Αἰγαῖον περῶ; Καὶ ποῖον ὄμμα πατρὶ δηλώσω φανεὶς Τελαμῶνι; πῶς με τλήσεταί ποτ’ εἰσιδεῖν γυμνὸν φανέντα τῶν ἀριστείων ἄτερ, ὧν αὐτὸς ἔσχε στέφανον εὐκλείας μέγαν; Οὐκ ἔστι τοὔργον τλητόν. Ἀλλὰ δῆτ’ ἰὼν πρὸς ἔρυμα Τρώων, ξυμπεσὼν μόνος μόνοις καὶ δρῶν τι χρηστόν, εἶτα λοίσθιον θάνω; Ἀλλ’ ὧδέ γ’ Ἀτρείδας ἂν εὐφράναιμί που.
Οὐκ ἔστι ταῦτα· πεῖρά τις ζητητέα τοιάδ’ ἀφ’ ἧς γέροντι δηλώσω πατρὶ μή τοι φύσιν γ’ ἄσπλαγχνος ἐκ κείνου γεγώς.
Αἰσχρὸν γὰρ ἄνδρα τοῦ μακροῦ χρῄζειν βίου, κακοῖσιν ὅστις μηδὲν ἐξαλλάσσεται.
Τί γὰρ παρ’ ἦμαρ ἡμέρα τέρπειν ἔχει προσθεῖσα κἀναθεῖσα τοῦ γε κατθανεῖν; Οὐκ ἂν πριαίμην οὐδενὸς λόγου βροτὸν ὅστις κεναῖσιν ἐλπίσιν θερμαίνεται· ἀλλ’ ἢ καλῶς ζῆν ἢ καλῶς τεθνηκέναι τὸν εὐγενῆ χρή. Πάντ’ ἀκήκοας λόγον.
Οὐδεὶς ἐρεῖ ποθ’ ὡς ὑπόβλητον λόγον, Αἴας, ἔλεξας, ἀλλὰ τῆς σαυτοῦ φρενός.
Παῦσαί γε μέντοι καὶ δὸς ἀνδράσιν φίλοις γνώμης κρατῆσαι, τάσδε φροντίδας μεθείς.
Ὦ δέσποτ’ Αἴας, τῆς ἀναγκαίας τύχης οὐκ ἔστιν οὐδὲν μεῖζον ἀνθρώποις κακόν.
Ἐγὼ δ’ ἐλευθέρου μὲν ἐξέφυν πατρός, εἴπερ τινὸς σθένοντος ἐν πλούτῳ Φρυγῶν· νῦν δ’ εἰμὶ δούλη· θεοῖς γὰρ ὧδ’ ἔδοξέ που καὶ σῇ μάλιστα χειρί. Τοιγαροῦν, ἐπεὶ τὸ σὸν λέχος ξυνῆλθον, εὖ φρονῶ τὰ σά· καί σ’ ἀντιάζω πρός τ’ ἐφεστίου Διὸς εὐνῆς τε τῆς σῆς, ᾗ συνηλλάχθης ἐμοί, μή μ’ ἀξιώσῃς βάξιν ἀλγεινὴν λαβεῖν τῶν σῶν ὑπ’ ἐχθρῶν, χειρίαν ἐφείς τινι.
Ἧι γὰρ θάνῃς σὺ καὶ τελευτήσας ἀφῇς, ταύτῃ νόμιζε κἀμὲ τῇ τόθ’ ἡμέρᾳ βίᾳ ξυναρπασθεῖσαν Ἀργείων ὕπο ξὺν παιδὶ τῷ σῷ δουλίαν ἕξειν τροφήν.
Καί τις πικρὸν πρόσφθεγμα δεσποτῶν ἐρεῖ λόγοις ἰάπτων· «Ἴδετε τὴν ὁμευνέτιν Αἴαντος, ὃς μέγιστον ἴσχυσε στρατοῦ, οἵας λατρείας ἀνθ’ ὅσου ζήλου τρέφει».
Τοιαῦτ’ ἐρεῖ τις, κἀμὲ μὲν δαίμων ἐλᾷ, σοὶ δ’ αἰσχρὰ τἄπη ταῦτα καὶ τῷ σῷ γένει.
Ἀλλ’ αἴδεσαι μὲν πατέρα τὸν σὸν ἐν λυγρῷ γήρᾳ προλείπων, αἴδεσαι δὲ μητέρα πολλῶν ἐτῶν κληροῦχον, ἥ σε πολλάκις θεοῖς ἀρᾶται ζῶντα πρὸς δόμους μολεῖν· οἴκτιρε δ’, ὦναξ, παῖδα τὸν σόν, εἰ νέας τροφῆς στερηθεὶς σοῦ διοίσεται μόνος ὑπ’ ὀρφανιστῶν μὴ φίλων, ὅσον κακὸν κείνῳ τε κἀμοὶ τοῦθ’, ὅταν θάνῃς, νεμεῖς.
Ἐμοὶ γὰρ οὐκέτ’ ἔστιν εἰς ὅ τι βλέπω πλὴν σοῦ· σὺ γάρ μοι πατρίδ’ ᾔστωσας δορί· καὶ μητέρ’ ἄλλη μοῖρα τὸν φύσαντά τε καθεῖλεν Ἅιδου θανασίμους οἰκήτορας· τίς δῆτ’ ἐμοὶ γένοιτ’ ἂν ἀντὶ σοῦ πατρίς; τίς πλοῦτος; ἐν σοὶ πᾶσ’ ἔγωγε σῴζομαι.
Ἀλλ’ ἴσχε κἀμοῦ μνῆστιν· ἀνδρί τοι χρεὼν μνήμην προσεῖναι, τερπνὸν εἴ τί που πάθῃ· χάρις χάριν γάρ ἐστιν ἡ τίκτουσ’ ἀεί· ὅτου δ’ ἀπορρεῖ μνῆστις εὖ πεπονθότος, οὐκ ἂν λέγοιτ’ ἔθ’ οὗτος εὐγενὴς ἀνήρ.
Αἴας, ἔχειν σ’ ἂν οἶκτον ὡς κἀγὼ φρενὶ θέλοιμ’ ἄν· αἰνοίης γὰρ ἂν τὰ τῆσδ’ ἔπη.
Καὶ κάρτ’ ἐπαίνου τεύξεται πρὸς γοῦν ἐμοῦ, ἐὰν μόνον τὸ ταχθὲν εὖ τολμᾷ τελεῖν.
Ἀλλ’ ὦ φίλ’ Αἴας, πάντ’ ἔγωγε πείσομαι.
Κόμιζέ νύν μοι παῖδα τὸν ἐμόν, ὡς ἴδω.
Καὶ μὴν φόβοισί γ’ αὐτὸν ἐξελυσάμην.
Ἐν τοῖσδε τοῖς κακοῖσιν; ἢ τί μοι λέγεις; Μὴ σοί γέ που δύστηνος ἀντήσας θάνοι.
Πρέπον γέ τἂν ἦν δαίμονος τοὐμοῦ τόδε.
Ἀλλ’ οὖν ἐγὼ ’φύλαξα τοῦτό γ’ ἀρκέσαι.
Ἐπῄνεσ’ ἔργον καὶ πρόνοιαν ἣν ἔθου.
Τί δῆτ’ ἂν ὡς ἐκ τῶνδ’ ἂν ὠφελοῖμί σε; Δός μοι προσειπεῖν αὐτὸν ἐμφανῆ τ’ ἰδεῖν.
Καὶ μὴν πέλας γε προσπόλοις φυλάσσεται.
Τί δῆτα μέλλει μὴ οὐ παρουσίαν ἔχειν; Ὦ παῖ, πατὴρ καλεῖ σε. Δεῦρο προσπόλων ἄγ’ αὐτὸν ὅσπερ χερσὶν εὐθύνων κυρεῖς.
Ἕρποντι φωνεῖς, ἢ λελειμμένῳ λόγων; Καὶ δὴ κομίζει προσπόλων ὅδ’ ἐγγύθεν.
Αἶρ’ αὐτόν, αἶρε δεῦρο· ταρβήσει γὰρ οὔ, νεοσφαγῆ που τόνδε προσλεύσσων φόνον, εἴπερ δικαίως ἔστ’ ἐμὸς τὰ πατρόθεν.
Ἀλλ’ αὐτίκ’ ὠμοῖς αὐτὸν ἐν νόμοις πατρὸς δεῖ πωλοδαμνεῖν κἀξομοιοῦσθαι φύσιν.
Ὦ παῖ, γένοιο πατρὸς εὐτυχέστερος, τὰ δ’ ἄλλ’ ὅμοιος, καὶ γένοι’ ἂν οὐ κακός.
Καίτοι σε καὶ νῦν τοῦτό γε ζηλοῦν ἔχω, ὁθούνεκ’ οὐδὲν τῶνδ’ ἐπαισθάνῃ κακῶν· ἐν τῷ φρονεῖν γὰρ μηδὲν ἥδιστος βίος, ἕως τὸ χαίρειν καὶ τὸ λυπεῖσθαι μάθῃς.
Ὅταν δ’ ἵκῃ πρὸς τοῦτο, δεῖ σ’ ὅπως πατρὸς δείξεις ἐν ἐχθροῖς οἷος ἐξ οἵου ’τράφης.
Τέως δὲ κούφοις πνεύμασιν βόσκου, νέαν ψυχὴν ἀτάλλων, μητρὶ τῇδε χαρμονήν.
Οὔτοι σ’ Ἀχαιῶν, οἶδα, μή τις ὑβρίσῃ στυγναῖσι λώβαις, οὐδὲ χωρὶς ὄντ’ ἐμοῦ· τοῖον πυλωρὸν φύλακα Τεῦκρον ἀμφὶ σοὶ λείψω τροφῆς ἄοκνον ἔμπα, κεἰ τανῦν τηλωπὸς οἰχνεῖ, δυσμενῶν θήραν ἔχων.
Ἀλλ’, ἄνδρες ἀσπιστῆρες, ἐνάλιος λεώς, ὑμῖν τε κοινὴν τήνδ’ ἐπισκήπτω χάριν, κείνῳ τ’ ἐμὴν ἀγγείλατ’ ἐντολήν, ὅπως τὸν παῖδα τόνδε πρὸς δόμους ἐμοὺς ἄγων Τελαμῶνι δείξει μητρί τ’, Ἐριβοίᾳ λέγω, ὥς σφιν γένηται γηροβοσκὸς εἰσαεὶ μέχρις οὗ μυχοὺς κίχωσι τοῦ κάτω θεοῦ.
Καὶ τἀμὰ τεύχη μήτ’ ἀγωνάρχαι τινὲς θήσουσ’ Ἀχαιοῖς, μήθ’ ὁ λυμεὼν ἐμός.
Ἀλλ’ αὐτό μοι σύ, παῖ, λαβὼν ἐπώνυμον, Εὐρύσακες, ἴσχε διὰ πολυρράφου στρέφων πόρπακος ἑπτάβοιον ἄρρηκτον σάκος· τὰ δ’ ἄλλα τεύχη κοίν’ ἐμοὶ τεθάψεται.
Ἀλλ’ ὡς τάχος τὸν παῖδα τόνδ’ ἤδη δέχου, καὶ δῶμα πάκτου, μηδ’ ἐπισκήνους γόους δάκρυε· κάρτα τοι φιλοίκτιστον γυνή.
Πύκαζε θᾶσσον· οὐ πρὸς ἰατροῦ σοφοῦ θρηνεῖν ἐπῳδὰς πρὸς τομῶντι πήματι.
Δέδοικ’ ἀκούων τήνδε τὴν προθυμίαν· οὐ γάρ μ’ ἀρέσκει γλῶσσά σου τεθηγμένη.
Ὦ δέσποτ’ Αἴας, τί ποτε δρασείεις φρενί; Μὴ κρῖνε, μὴ ’ξέταζε· σωφρονεῖν καλόν.
Οἴμ’ ὡς ἀθυμῶ· καί σε πρὸς τοῦ σοῦ τέκνου καὶ θεῶν ἱκνοῦμαι μὴ προδοὺς ἡμᾶς γένῃ.
Ἄγαν γε λυπεῖς. Οὐ κάτοισθ’ ἐγὼ θεοῖς ὡς οὐδὲν ἀρκεῖν εἰμ’ ὀφειλέτης ἔτι; Εὔφημα φώνει. Τοῖς ἀκούουσιν λέγε.
Σὺ δ’ οὐχὶ πείσῃ; Πόλλ’ ἄγαν ἤδη θροεῖς.
Ταρβῶ γάρ, ὦναξ. Οὐ ξυνέρξεθ’ ὡς τάχος; Πρὸς θεῶν, μαλάσσου. Μῶρά μοι δοκεῖς φρονεῖν, εἰ τοὐμὸν ἦθος ἄρτι παιδεύειν νοεῖς.
Ὦ κλεινὰ Σαλαμίς, σὺ μέν που  ναίεις ἁλίπλακτος εὐδαίμων, πᾶσιν περίφαντος αἰεί.
ἐγὼ δ’ ὁ τλάμων παλαιὸς ἀφ’ οὗ χρόνος Ἰδαῖα μίμνων λειμώνι’ ἔπαυλα μηνῶν ἀνήριθμος αἰὲν εὐνῶμαι χρόνῳ τρυχόμενος, κακὰν ἐλπίδ’ ἔχων ἔτι μέ ποτ’ ἀνύσειν τὸν ἀπότροπον ἀΐδηλον Ἅιδαν.
Καί μοι δυσθεράπευτος Αἴας  ξύνεστιν ἔφεδρος, ὤμοι μοι, θείᾳ μανίᾳ ξύναυλος ὃν ἐξεπέμψω πρὶν δή ποτε θουρίῳ κρατοῦντ’ ἐν Ἄρει· νῦν δ’ αὖ φρενὸς οἰοβώτας φίλοις μέγα πένθος ηὕρηται.
Τὰ πρὶν δ’ ἔργα χεροῖν μεγίστας ἀρετᾶς ἄφιλα παρ’ ἀφίλοις ἔπεσ’ ἔπεσε μελέοις Ἀτρείδαις.
Ἦ που παλαιᾷ μὲν ἔντροφος ἁμέρᾳ,  λευκῷ δὲ γήρᾳ μάτηρ νιν ὅταν νοσοῦντα φρενομόρως ἀκούσῃ, αἴλινον αἴλινον οὐδ’ οἰκτρᾶς γόον ὄρνιθος ἀηδοῦς ἥσει δύσμορος, ἀλλ’ ὀξυτόνους μὲν ᾠδὰς θρηνήσει, χερόπλακτοι δ’ ἐν στέρνοισι πεσοῦνται δοῦποι καὶ πολιᾶς ἄμυγμα χαίτας.
Κρείσσων γὰρ Ἅιδᾳ κεύθων ὁ νοσῶν μάταν,  ὃς ἐκ πατρῴας ἥκων γενεᾶς ἄριστος πολυπόνων Ἀχαιῶν, οὐκέτι συντρόφοις ὀργαῖς ἔμπεδος, ἀλλ’ ἐκτὸς ὁμιλεῖ.
Ὦ τλᾶμον πάτερ, οἵαν σε μένει πυθέσθαι παιδὸς δύσφορον ἄταν, ἃν οὔπω τις ἔθρεψεν δίων Αἰακιδᾶν ἄτερθε τοῦδε.
Ἅπανθ’ ὁ μακρὸς κἀναρίθμητος χρόνος φύει τ’ ἄδηλα καὶ φανέντα κρύπτεται· κοὐκ ἔστ’ ἄελπτον οὐδέν, ἀλλ’ ἁλίσκεται χὠ δεινὸς ὅρκος χαἰ περισκελεῖς φρένες.
Κἀγὼ γάρ, ὃς τὰ δείν’ ἐκαρτέρουν τότε, βαφῇ σίδηρος ὥς, ἐθηλύνθην στόμα πρὸς τῆσδε τῆς γυναικός· οἰκτίρω δέ νιν χήραν παρ’ ἐχθροῖς παῖδά τ’ ὀρφανὸν λιπεῖν.
Ἀλλ’ εἶμι πρός τε λουτρὰ καὶ παρακτίους λειμῶνας, ὡς ἂν λύμαθ’ ἁγνίσας ἐμὰ μῆνιν βαρεῖαν ἐξαλύξωμαι θεᾶς· μολών τε χῶρον ἔνθ’ ἂν ἀστιβῆ κίχω, κρύψω τόδ’ ἔγχος τοὐμόν, ἔχθιστον βελῶν, γαίας ὀρύξας ἔνθα μή τις ὄψεται· ἀλλ’ αὐτὸ νὺξ Ἅιδης τε σῳζόντων κάτω.
Ἐγὼ γάρ, ἐξ οὗ χειρὶ τοῦτ’ ἐδεξάμην παρ’ Ἕκτορος δώρημα δυσμενεστάτου, οὔπω τι κεδνὸν ἔσχον Ἀργείων πάρα· ἀλλ’ ἔστ’ ἀληθὴς ἡ βροτῶν παροιμία· ἐχθρῶν ἄδωρα δῶρακοὐκ ὀνήσιμα.
Τοιγὰρ τὸ λοιπὸν εἰσόμεσθα μὲν θεοῖς εἴκειν, μαθησόμεσθα δ’ Ἀτρείδας σέβειν.
Ἄρχοντές εἰσιν, ὥσθ’ ὑπεικτέον· τί μή; Καὶ γὰρ τὰ δεινὰ καὶ τὰ καρτερώτατα τιμαῖς ὑπείκει· τοῦτο μὲν νιφοστιβεῖς χειμῶνες ἐκχωροῦσιν εὐκάρπῳ θέρει· ἐξίσταται δὲ νυκτὸς αἰανὴς κύκλος τῇ λευκοπώλῳ φέγγος ἡμέρᾳ φλέγειν· δεινῶν τ’ ἄημα πνευμάτων ἐκοίμισε στένοντα πόντον· ἐν δ’ ὁ παγκρατὴς ὕπνος λύει πεδήσας, οὐδ’ ἀεὶ λαβὼν ἔχει· ἡμεῖς δὲ πῶς οὐ γνωσόμεσθα σωφρονεῖν; Ἐγὼ δ’, ἐπίσταμαι γὰρ ἀρτίως ὅτι ὅ τ’ ἐχθρὸς ἡμῖν ἐς τοσόνδ’ ἐχθαρτέος, ὡς καὶ φιλήσων αὖθις, ἔς τε τὸν φίλον τοσαῦθ’ ὑπουργῶν ὠφελεῖν βουλήσομαι, ὡς αἰὲν οὐ μενοῦντα· τοῖς πολλοῖσι γὰρ βροτῶν ἄπιστός ἐσθ’ ἑταιρείας λιμήν.
Ἀλλ’ ἀμφὶ μὲν τούτοισιν εὖ σχήσει. Σὺ δὲ ἔσω θεοῖς ἐλθοῦσα διὰ τέλους, γύναι, εὔχου τελεῖσθαι τοὐμὸν ὧν ἐρᾷ κέαρ.
Ὑμεῖς θ’, ἑταῖροι, ταὐτὰ τῇδέ μοι τάδε τιμᾶτε, Τεύκρῳ τ’, ἢν μόλῃ, σημήνατε μέλειν μὲν ἡμῶν, εὐνοεῖν δ’ ὑμῖν ἅμα.
Ἐγὼ γὰρ εἶμ’ ἐκεῖσ’ ὅποι πορευτέον· ὑμεῖς δ’ ἃ φράζω δρᾶτε, καὶ τάχ’ ἄν μ’ ἴσως πύθοισθε, κεἰ νῦν δυστυχῶ, σεσωσμένον.
Ἔφριξ’ ἔρωτι, περιχαρὴς δ’ ἀνεπτάμαν.
Ἰὼ ἰώ, Πὰν Πάν, ὦ Πάν, Πὰν ἁλίπλαγκτε, Κυλ- λανίας χιονοκτύπου πετραίας ἀπὸ δειράδος φάνηθ’, ὤ, θεῶν χοροποί’, ἄναξ, ὅπως μοι Νύσια Κνώσι’ ὀρ- χήματ’ αὐτοδαῆ ξυνὼν ἰάψῃς.
Νῦν γὰρ ἐμοὶ μέλει χορεῦσαι.
Ἰκαρίων δ’ ὑπὲρ πελαγέων μο- λὼν ἄναξ Ἀπόλλων ὁ Δάλιος εὔγνωστος ἐμοὶ ξυνείη διὰ παντὸς εὔφρων.
Ἔλυσεν αἰνὸν ἄχος ἀπ’ ὀμμάτων Ἄρης.
Ἰὼ ἰώ. Νῦν αὖ, νῦν, ὦ Ζεῦ, πάρα λευκὸν εὐ- άμερον πελάσαι φάος θοᾶν ὠκυάλων νεῶν, ὅτ’ Αἴας λαθίπονος πάλιν, θεῶν δ’ αὖ πάνθυτα θέσμι’ ἐξήνυσ’
 εὐνομίᾳ σέβων μεγίστᾳ.
Πάνθ’ ὁ μέγας χρόνος μαραίνει κοὐδὲν ἀναύδατον φατίσαιμ’ ἄν, εὖτέ γ’ ἐξ ἀέλπτων Αἴας μετανεγνώσθη θυμῶν Ἀτρείδαις μεγάλων τε νεικέων.
Ἄνδρες φίλοι, τὸ πρῶτον ἀγγεῖλαι θέλω· Τεῦκρος πάρεστιν ἄρτι Μυσίων ἀπὸ κρημνῶν· μέσον δὲ προσμολὼν στρατήγιον κυδάζεται τοῖς πᾶσιν Ἀργείοις ὁμοῦ.
Στείχοντα γὰρ πρόσωθεν αὐτὸν ἐν κύκλῳ μαθόντες ἀμφέστησαν, εἶτ’ ὀνείδεσιν ἤρασσον ἔνθεν κἄνθεν οὔτις ἔσθ’ ὃς οὔ, τὸν τοῦ μανέντος κἀπιβουλευτοῦ στρατοῦ ξύναιμον ἀποκαλοῦντες, ὡς οὐκ ἀρκέσοι τὸ μὴ οὐ πέτροισι πᾶς καταξανθεὶς θανεῖν.
Ὥστ’ εἰς τοσοῦτον ἦλθον ὥστε καὶ χεροῖν κολεῶν ἐρυστὰ διεπεραιώθη ξίφη.
Λήγει δ’ ἔρις δραμοῦσα τοῦ προσωτάτω ἀνδρῶν γερόντων ἐν ξυναλλαγῇ λόγου.
Ἀλλ’ ἡμὶν Αἴας ποῦ ’στιν, ὡς φράσω τάδε; τοῖς κυρίοις γὰρ πάντα χρὴ δηλοῦν λόγον.
Οὐκ ἔνδον, ἀλλὰ φροῦδος ἀρτίως, νέας βουλὰς νέοισιν ἐγκαταζεύξας τρόποις.
Ἰοὺ ἰού· βραδεῖαν ἡμᾶς ἆρ’ ὁ τήνδε τὴν ὁδὸν πέμπων ἔπεμψεν, ἢ ’φάνην ἐγὼ βραδύς.
Τί δ’ ἐστὶ χρείας τῆσδ’ ὑπεσπανισμένον; Τὸν ἄνδρ’ ἀπηύδα Τεῦκρος ἔνδοθεν στέγης μὴ ’ξω παρήκειν, πρὶν παρὼν αὐτὸς τύχῃ.
Ἀλλ’ οἴχεταί τοι πρὸς τὸ κέρδιστον τραπεὶς γνώμης, θεοῖσιν ὡς καταλλαχθῇ χόλου.
Ταῦτ’ ἐστὶ τἄπη μωρίας πολλῆς πλέα, εἴπερ τι Κάλχας εὖ φρονῶν μαντεύεται.
Ποῖον; τί δ’ εἰδὼς τοῦδε πράγματος πέρι— Τοσοῦτον οἶδα καὶ παρὼν ἐτύγχανον· ἐκ γὰρ συνέδρου καὶ τυραννικοῦ κύκλου Κάλχας μεταστὰς οἶος Ἀτρειδῶν δίχα, εἰς χεῖρα Τεύκρου δεξιὰν φιλοφρόνως θεὶς εἶπε κἀπέσκηψε παντοίᾳ τέχνῃ εἶρξαι κατ’ ἦμαρ τοὐμφανὲς τὸ νῦν τόδε Αἴανθ’ ὑπὸ σκηναῖσι μηδ’ ἀφέντ’ ἐᾶν, εἰ ζῶντ’ ἐκεῖνον εἰσιδεῖν θέλοι ποτέ· ἐλᾷ γὰρ αὐτὸν τῇδε θἠμέρᾳ μόνῃ δίας Ἀθάνας μῆνις, ὡς ἔφη λέγων.
Τὰ γὰρ περισσὰ κἀνόνητα σώματα πίπτειν βαρείαις πρὸς θεῶν δυσπραξίαις ἔφασχ’ ὁ μάντις, ὅστις ἀνθρώπου φύσιν βλαστὼν ἔπειτα μὴ κατ’ ἄνθρωπον φρονῇ.
Κεῖνος δ’ ἀπ’ οἴκων εὐθὺς ἐξορμώμενος ἄνους καλῶς λέγοντος ηὑρέθη πατρός.
Ὁ μὲν γὰρ αὐτὸν ἐννέπει· «Τέκνον, δορὶ βούλου κρατεῖν μέν, σὺν θεῷ δ’ ἀεὶ κρατεῖν»· ὁ δ’ ὑψικόμπως κἀφρόνως ἠμείψατο· «Πάτερ, θεοῖς μὲν κἂν ὁ μηδὲν ὢν ὁμοῦ κράτος κατακτήσαιτ’· ἐγὼ δὲ καὶ δίχα κείνων πέποιθα τοῦτ’ ἐπισπάσειν κλέος».
Τοσόνδ’ ἐκόμπει μῦθον. Εἶτα δεύτερον δίας Ἀθάνας, ἡνίκ’ ὀτρύνουσά νιν ηὐδᾶτ’ ἐπ’ ἐχθροῖς χεῖρα φοινίαν τρέπειν, τότ’ ἀντιφωνεῖ δεινὸν ἄρρητόν τ’ ἔπος· «Ἄνασσα, τοῖς ἄλλοισιν Ἀργείων πέλας ἵστω, καθ’ ἡμᾶς δ’ οὔποτ’ ἐκρήξει μάχη».
Τοιοῖσδέ τοι λόγοισιν ἀστεργῆ θεᾶς ἐκτήσατ’ ὀργήν, οὐ κατ’ ἄνθρωπον φρονῶν.
Ἀλλ’ εἴπερ ἔστι τῇδε θἠμέρᾳ, τάχ’ ἂν γενοίμεθ’ αὐτοῦ σὺν θεῷ σωτήριοι.
Τοσαῦθ’ ὁ μάντις εἶφ’· ὁ δ’ εὐθὺς ἐξ ἕδρας πέμπει με σοὶ φέροντα τάσδ’ ἐπιστολὰς Τεῦκρος φυλάσσειν. Εἰ δ’ ἀπεστερήμεθα, οὐκ ἔστιν ἁνὴρ κεῖνος, εἰ Κάλχας σοφός.
Ὦ δαΐα Τέκμησσα, δύσμορον γένος, ὅρα μολοῦσα τόνδ’ ὁποῖ’ ἔπη θροεῖ· ξυρεῖ γὰρ ἐν χρῷ τοῦτο, μὴ χαίρειν τινά.
Τί μ’ αὖ τάλαιναν, ἀρτίως πεπαυμένην κακῶν ἀτρύτων, ἐξ ἕδρας ἀνίστατε; Τοῦδ’ εἰσάκουε τἀνδρός, ὡς ἥκει φέρων Αἴαντος ἡμῖν πρᾶξιν ἣν ἤλγησ’ ἐγώ.
Οἴμοι, τί φῄς, ἄνθρωπε; μῶν ὀλώλαμεν; Οὐκ οἶδα τὴν σὴν πρᾶξιν, Αἴαντος δ’ ὅτι, θυραῖος εἴπερ ἐστίν, οὐ θαρσῶ πέρι.
Καὶ μὴν θυραῖος, ὥστε μ’ ὠδίνειν τί φῄς.
Ἐκεῖνον εἴργειν Τεῦκρος ἐξεφίεται σκηνῆς ὕπαυλον, μηδ’ ἀφιέναι μόνον.
Ποῦ δ’ ἐστὶ Τεῦκρος, κἀπὶ τῷ λέγει τάδε; Πάρεστ’ ἐκεῖνος ἄρτι· τήνδε δ’ ἔξοδον ὀλεθρίαν Αἴαντος ἐλπίζει ῥέπειν.
Οἴμοι τάλαινα, τοῦ ποτ’ ἀνθρώπων μαθών; Τοῦ Θεστορείου μάντεως, καθ’ ἡμέραν τὴν νῦν, ὅτ’ αὐτῷ θάνατον ἢ βίον φέρει.
Οἲ ’γώ, φίλοι, πρόστητ’ ἀναγκαίας τύχης, καὶ σπεύσαθ’ οἱ μὲν Τεῦκρον ἐν τάχει μολεῖν· οἱ δ’ ἑσπέρους ἀγκῶνας, οἱ δ’ ἀντηλίους ζητεῖτ’ ἰόντες τἀνδρὸς ἔξοδον κακήν.
Ἔγνωκα γὰρ δὴ φωτὸς ἠπατημένη καὶ τῆς παλαιᾶς χάριτος ἐκβεβλημένη.
Οἴμοι, τί δράσω, τέκνον; οὐχ ἱδρυτέον.
Ἀλλ’ εἶμι κἀγὼ κεῖσ’ ὅποιπερ ἂν σθένω.
Χωρῶμεν, ἐγκονῶμεν· οὐχ ἕδρας ἀκμὴ σῴζειν θέλοντας ἄνδρα γ’ ὃς σπεύδῃ θανεῖν.
Χωρεῖν ἕτοιμος, κοὐ λόγῳ δείξω μόνον· τάχος γὰρ ἔργου καὶ ποδῶν ἅμ’ ἕψεται.
Ὁ μὲν σφαγεὺς ἕστηκεν ᾗ τομώτατος γένοιτ’ ἄν, εἴ τῳ καὶ λογίζεσθαι σχολή, δῶρον μὲν ἀνδρὸς Ἕκτορος ξένων ἐμοὶ μάλιστα μισηθέντος, ἐχθίστου θ’ ὁρᾶν· πέπηγε δ’ ἐν γῇ πολεμίᾳ τῇ Τρῳάδι, σιδηροβρῶτι θηγάνῃ νεηκονής· ἔπηξα δ’ αὐτὸν εὖ περιστείλας ἐγὼ εὐνούστατον τῷδ’ ἀνδρὶ διὰ τάχους θανεῖν.
Οὕτω μὲν εὐσκευοῦμεν· ἐκ δὲ τῶνδέ μοι σὺ πρῶτος, ὦ Ζεῦ, καὶ γὰρ εἰκός, ἄρκεσον.
Αἰτήσομαι δέ σ’ οὐ μακρὸν γέρας λαχεῖν· πέμψον τιν’ ἡμῖν ἄγγελον, κακὴν φάτιν Τεύκρῳ φέροντα, πρῶτος ὥς με βαστάσῃ πεπτῶτα τῷδε περὶ νεορράντῳ ξίφει, καὶ μὴ πρὸς ἐχθρῶν του κατοπτευθεὶς πάρος ῥιφθῶ κυσὶν πρόβλητος οἰωνοῖς θ’ ἕλωρ.
Τοσαῦτά σ’, ὦ Ζεῦ, προστρέπω· καλῶ δ’ ἅμα πομπαῖον Ἑρμῆν χθόνιον εὖ με κοιμίσαι, ξὺν ἀσφαδάστῳ καὶ ταχεῖ πηδήματι πλευρὰν διαρρήξαντα τῷδε φασγάνῳ.
Καλῶ δ’ ἀρωγοὺς τὰς ἀεί τε παρθένους ἀεί θ’ ὁρώσας πάντα τἀν βροτοῖς πάθη, σεμνὰς Ἐρινῦς τανύποδας μαθεῖν ἐμὲ πρὸς τῶν Ἀτρειδῶν ὡς διόλλυμαι τάλας.
Καί σφας κακοὺς κάκιστα καὶ πανωλέθρους ξυναρπάσειαν, ὥσπερ εἰσορῶσ’ ἐμὲ αὐτοσφαγῆ πίπτοντα, τὼς αὐτοσφαγεῖς πρὸς τῶν φιλίστων ἐκγόνων ὀλοίατο.
Ἴτ’, ὦ ταχεῖαι ποίνιμοί τ’ Ἐρινύες, γεύεσθε, μὴ φείδεσθε πανδήμου στρατοῦ.
Σὺ δ’, ὦ τὸν αἰπὺν οὐρανὸν διφρηλατῶν Ἥλιε, πατρῴαν τὴν ἐμὴν ὅταν χθόνα ἴδῃς, ἐπισχὼν χρυσόνωτον ἡνίαν ἄγγειλον ἄτας τὰς ἐμὰς μόρον τ’ ἐμὸν γέροντι πατρὶ τῇ τε δυστήνῳ τροφῷ.
Ἦ που τάλαινα, τήνδ’ ὅταν κλύῃ φάτιν, ἥσει μέγαν κωκυτὸν ἐν πάσῃ πόλει.
Ἀλλ’ οὐδὲν ἔργον ταῦτα θρηνεῖσθαι μάτην, ἀλλ’ ἀρκτέον τὸ πρᾶγμα σὺν τάχει τινί.
Ὦ Θάνατε, Θάνατε, νῦν μ’ ἐπίσκεψαι μολών· καίτοι σὲ μὲν κἀκεῖ προσαυδήσω ξυνών· σὲ δ’, ὦ φαεννῆς ἡμέρας τὸ νῦν σέλας, καὶ τὸν διφρευτὴν Ἥλιον προσεννέπω, πανύστατον δή, κοὔποτ’ αὖθις ὕστερον.
Ὦ φέγγος, ὦ γῆς ἱερὸν οἰκείας πέδον Σαλαμῖνος, ὦ πατρῷον ἑστίας βάθρον, κλειναί τ’ Ἀθῆναι, καὶ τὸ σύντροφον γένος, κρῆναί τε ποταμοί θ’ οἵδε, καὶ τὰ Τρωϊκὰ πεδία προσαυδῶ, χαίρετ’, ὦ τροφῆς ἐμοί· τοῦθ’ ὑμὶν Αἴας τοὔπος ὕστατον θροεῖ, τὰ δ’ ἄλλ’ ἐν Ἅιδου τοῖς κάτω μυθήσομαι.
Πόνος πόνῳ πόνον φέρει· πᾷ πᾷ πᾷ γὰρ οὐκ ἔβαν ἐγώ; κοὐδεὶς ἐπίσταταί με συμμαθεῖν τόπος.
Ἰδοὺ ἰδού, δοῦπον αὖ κλύω τινά.
Ἡμῶν γε ναὸς κοινόπλουν ὁμιλίαν.
Τί οὖν δή; Πᾶν ἐστίβηται πλευρὸν ἕσπερον νεῶν.
Ἔχεις οὖν; Πόνου γε πλῆθος, κοὐδὲν εἰς ὄψιν πλέον.
Ἀλλ’ οὐδὲ μὲν δὴ τὴν ἀφ’ ἡλίου βολῶν κέλευθον ἁνὴρ οὐδαμοῦ δηλοῖ φανείς.
Τίς ἂν δῆ<τά> μοι, τίς ἂν φιλοπόνων  ἁλιαδᾶν ἔχων ἀΰπνους ἄγρας, ἢ τίς Ὀλυμπιάδων θεᾶν, ἢ ῥυτῶν Βοσπορίων ποταμῶν, τὸν ὠμόθυμον εἴ ποθι πλαζόμενον λεύσσων ἀπύοι; σχέτλια γὰρ ἐμέ γε τὸν μακρῶν ἀλάταν πόνων οὐρίῳ μὴ πελάσαι δρόμῳ, ἀλλ’ ἀμενηνὸν ἄνδρα μὴ λεύσσειν ὅπου.
Ἰώ μοί μοι.
Τίνος βοὴ πάραυλος ἐξέβη νάπους; Ἰὼ τλήμων.
Τὴν δουρίληπτον δύσμορον νύμφην ὁρῶ Τέκμησσαν, οἴκτῳ τῷδε συγκεκραμένην.
Οἴχωκ’, ὄλωλα, διαπεπόρθημαι, φίλοι.
Τί δ’ ἔστιν; Αἴας ὅδ’ ἡμῖν ἀρτίως νεοσφαγὴς κεῖται κρυφαίῳ φασγάνῳ περιπτυχής.
Ὤμοι ἐμῶν νόστων· ὤμοι, κατέπεφνες, ἄναξ, τόνδε συνναύταν, τάλας· ὦ ταλαίφρων γύναι.
Ὡς ὧδε τοῦδ’ ἔχοντος αἰάζειν πάρα.
Τίνος ποτ’ ἆρ’ ἔπραξε χειρὶ δύσμορος; Αὐτὸς πρὸς αὑτοῦ· δῆλον. Ἐν γάρ οἱ χθονὶ πηκτὸν τόδ’ ἔγχος περιπετὲς κατηγορεῖ.
Ὤμοι ἐμᾶς ἄτας, οἶος ἄρ’ αἱμάχθης, ἄφαρκτος φίλων· ἐγὼ δ’ ὁ πάντα κωφός, ὁ πάντ’ ἄϊδρις, κατημέλησα· πᾷ πᾷ κεῖται ὁ δυστράπελος δυσώνυμος Αἴας; Οὔτοι θεατός· ἀλλά νιν περιπτυχεῖ φάρει καλύψω τῷδε παμπήδην, ἐπεὶ οὐδεὶς ἂν ὅστις καὶ φίλος τλαίη βλέπειν φυσῶντ’ ἄνω πρὸς ῥῖνας ἔκ τε φοινίας πληγῆς μελανθὲν αἷμ’ ἀπ’ οἰκείας σφαγῆς.
Οἴμοι, τί δράσω; τίς σε βαστάσει φίλων; Ποῦ Τεῦκρος; ὡς ἀκμαῖος, εἰ βαίη, μόλοι, πεπτῶτ’ ἀδελφὸν τόνδε συγκαθαρμόσαι.
Ὦ δύσμορ’ Αἴας, οἷος ὢν οἵως ἔχεις, ὡς καὶ παρ’ ἐχθροῖς ἄξιος θρήνων τυχεῖν.
Ἔμελλες, τάλας, ἔμελλες χρόνῳ  στερεόφρων ἄρ’ ἐξανύσσειν κακὰν μοῖραν ἀπειρεσίων πόνων. Τοῖά μοι πάννυχα καὶ φαέθοντ’ ἀνεστέναζες ὠμόφρων ἐχθοδόπ’ Ἀτρείδαις οὐλίῳ σὺν πάθει.
Μέγας ἄρ’ ἦν ἐκεῖνος ἄρχων χρόνος πημάτων, ἦμος ἀριστόχειρ <οὐλομένων> ὅπλων ἔκειθ’ ἁγὼν πέρι.
Ἰώ μοί μοι.
Χωρεῖ πρὸς ἧπαρ, οἶδα, γενναία δύη.
Ἰώ μοί μοι.
Οὐδέν σ’ ἀπιστῶ καὶ δὶς οἰμῶξαι, γύναι, τοιοῦδ’ ἀποβλαφθεῖσαν ἀρτίως φίλου.
Σοὶ μὲν δοκεῖν ταῦτ’ ἔστ’, ἐμοὶ δ’ ἄγαν φρονεῖν.
Ξυναυδῶ.
Οἴμοι, τέκνον, πρὸς οἷα δουλείας ζυγὰ χωροῦμεν, οἷοι νῷν ἐφεστᾶσιν σκοποί.
Ὤμοι, ἀναλγήτων δισσῶν ἐθρόησας ἄναυδ’ ἔργ’ Ἀτρειδᾶν τῷδ’ ἄχει.
Ἀλλ’ ἀπείργοι θεός.
Οὐκ ἂν τάδ’ ἔστη τῇδε, μὴ θεῶν μέτα.
Ἄγαν ὑπερβριθὲς τ<όδ’> ἄχθος ἤνυσαν.
Τοιόνδε μέντοι Ζηνὸς ἡ δεινὴ θεὸς Παλλὰς φυτεύει πῆμ’ Ὀδυσσέως χάριν.
Ἦ ῥα κελαινώπαν θυμὸν ἐφυβρίζει πολύτλας ἀνήρ, γελᾷ δὲ τοῖς<ι> μαινομένοις ἄχεσιν πολὺν γέλωτα, φεῦ, φεῦ, ξύν τε διπλοῖ βασιλῆς κλύοντες Ἀτρεῖδαι.
Οἱ δ’ οὖν γελώντων κἀπιχαιρόντων κακοῖς τοῖς τοῦδ’. Ἴσως τοι, κεἰ βλέποντα μὴ ’πόθουν, θανόντ’ ἂν οἰμώξειαν ἐν χρείᾳ δορός.
Οἱ γὰρ κακοὶ γνώμαισι τἀγαθὸν χεροῖν ἔχοντες οὐκ ἴσασι, πρίν τις ἐκβάλῃ.
Ἐμοὶ πικρὸς τέθνηκεν ἢ κείνοις γλυκύς, αὑτῷ δὲ τερπνός· ὧν γὰρ ἠράσθη τυχεῖν ἐκτήσαθ’ αὑτῷ, θάνατον ὅνπερ ἤθελεν.
Τί δῆτα τοῦδ’ ἐπεγγελῷεν ἂν κάτα; Θεοῖς τέθνηκεν οὗτος, οὐ κείνοισιν, οὔ.
Πρὸς ταῦτ’ Ὀδυσσεὺς ἐν κενοῖς ὑβριζέτω· Αἴας γὰρ αὐτοῖς οὐκέτ’ ἔστιν, ἀλλ’ ἐμοὶ λιπὼν ἀνίας καὶ γόους διοίχεται.
Ἰώ μοί μοι.
Σίγησον. Αὐδὴν γὰρ δοκῶ Τεύκρου κλύειν βοῶντος ἄτης τῆσδ’ ἐπίσκοπον μέλος.
Ὦ φίλτατ’ Αἴας, ὦ ξύναιμον ὄμμ’ ἐμοί, ἆρ’ ἠμπόληκας ὥσπερ ἡ φάτις κρατεῖ; Ὄλωλεν ἁνήρ, Τεῦκρε, τοῦτ’ ἐπίστασο.
Οἴμοι βαρείας ἆρα τῆς ἐμῆς τύχης.
Ὡς ὧδ’ ἐχόντων— Ὢ τάλας ἐγώ, τάλας.
πάρα στενάζειν· Ὦ περισπερχὲς πάθος.
Ἄγαν γε, Τεῦκρε. Φεῦ τάλας. Τί γὰρ τέκνον τὸ τοῦδε; ποῦ μοι γῆς κυρεῖ τῆς Τρῳάδος; Μόνος παρὰ σκηναῖσιν— Οὐχ ὅσον τάχος δῆτ’ αὐτὸν ἄξεις δεῦρο, μή τις ὡς κενῆς σκύμνον λεαίνης δυσμενῶν ἀναρπάσῃ; Ἴθ’, ἐγκόνει, σύγκαμνε· τοῖς θανοῦσί τοι φιλοῦσι πάντες κειμένοις ἐπεγγελᾶν.
Καὶ μὴν ἔτι ζῶν, Τεῦκρε, τοῦδέ σοι μέλειν ἐφίεθ’ ἁνὴρ κεῖνος, ὥσπερ οὖν μέλει.
Ὦ τῶν ἁπάντων δὴ θεαμάτων ἐμοὶ ἄλγιστον ὧν προσεῖδον ὀφθαλμοῖς ἐγώ, ὁδός θ’ ὁδῶν πασῶν ἀνιάσασα δὴ μάλιστα τοὐμὸν σπλάγχνον, ἣν δὴ νῦν ἔβην, ὦ φίλτατ’ Αἴας, τὸν σὸν ὡς ἐπῃσθόμην μόρον διώκων κἀξιχνοσκοπούμενος.
Ὀξεῖα γάρ σου βάξις ὡς θεοῦ τινος διῆλθ’ Ἀχαιοὺς πάντας ὡς οἴχῃ θανών.
Ἁγὼ κλύων δύστηνος ἐκποδὼν μὲν ὢν ὑπεστέναζον, νῦν δ’ ὁρῶν ἀπόλλυμαι.
Οἴμοι.
Ἴθ’, ἐκκάλυψον, ὡς ἴδω τὸ πᾶν κακόν.
Ὦ δυσθέατον ὄμμα καὶ τόλμης πικρᾶς, ὅσας ἀνίας μοι κατασπείρας φθίνεις.
Ποῖ γὰρ μολεῖν μοι δυνατόν, εἰς ποίους βροτούς, τοῖς σοῖς ἀρήξαντ’ ἐν πόνοισι μηδαμοῦ; Ἦ πού <με> Τελαμών, σὸς πατὴρ ἐμός θ’ ἅμα, δέξαιτ’ ἂν εὐπρόσωπος ἵλεώς τ’ ἴσως χωροῦντ’ ἄνευ σοῦ· πῶς γὰρ οὔχ; ὅτῳ πάρα μηδ’ εὐτυχοῦντι μηδὲν ἥδιον γελᾶν.
Οὗτος τί κρύψει; ποῖον οὐκ ἐρεῖ κακόν, τὸν ἐκ δορὸς γεγῶτα πολεμίου νόθον, τὸν δειλίᾳ προδόντα καὶ κακανδρίᾳ σέ, φίλτατ’ Αἴας, ἢ δόλοισιν, ὡς τὰ σὰ κράτη θανόντος καὶ δόμους νέμοιμι σούς.
Τοιαῦτ’ ἀνὴρ δύσοργος, ἐν γήρᾳ βαρύς, ἐρεῖ, πρὸς οὐδὲν εἰς ἔριν θυμούμενος· τέλος δ’ ἀπωστὸς γῆς ἀπορριφθήσομαι, δοῦλος λόγοισιν ἀντ’ ἐλευθέρου φανείς.
Τοιαῦτα μὲν κατ’ οἶκον· ἐν Τροίᾳ δέ μοι πολλοὶ μὲν ἐχθροί, παῦρα δ’ ὠφελήσιμα· καὶ ταῦτα πάντα σοῦ θανόντος ηὑρόμην.
Οἴμοι, τί δράσω; πῶς σ’ ἀποσπάσω πικροῦ τοῦδ’ αἰόλου κνώδοντος, ὦ τάλας, ὑφ’ οὗ φονέως ἄρ’ ἐξέπνευσας; Εἶδες ὡς χρόνῳ ἔμελλέ σ’ Ἕκτωρ καὶ θανὼν ἀποφθίσειν; Σκέψασθε, πρὸς θεῶν, τὴν τύχην δυοῖν βροτοῖν· Ἕκτωρ μέν, ᾧ δὴ τοῦδ’ ἐδωρήθη πάρα, ζωστῆρι πρισθεὶς ἱππικῶν ἐξ ἀντύγων, ἐκνάπτετ’ αἰὲν ἔστ’ ἀπέψυξεν βίον· οὗτος δ’ ἐκείνου τήνδε δωρεὰν ἔχων πρὸς τοῦδ’ ὄλωλε θανασίμῳ πεσήματι.
Ἆρ’ οὐκ Ἐρινὺς τοῦτ’ ἐχάλκευσεν ξίφος, κἀκεῖνον Ἅιδης, δημιουργὸς ἄγριος; Ἐγὼ μὲν οὖν καὶ ταῦτα καὶ τὰ πάντ’ ἀεὶ φάσκοιμ’ ἂν ἀνθρώποισι μηχανᾶν θεούς· ὅτῳ δὲ μὴ τάδ’ ἐστὶν ἐν γνώμῃ φίλα, κεῖνός τ’ ἐκεῖνα στεργέτω κἀγὼ τάδε.
Μὴ τεῖνε μακράν, ἀλλ’ ὅπως κρύψεις τάφῳ φράζου τὸν ἄνδρα χὤ τι μυθήσῃ τάχα.
Βλέπω γὰρ ἐχθρὸν φῶτα, καὶ τάχ’ ἂν κακοῖς γελῶν ἃ δὴ κακοῦργος ἐξίκοιτ’ ἀνήρ.
Τίς δ’ ἐστὶν ὅντιν’ ἄνδρα προσλεύσσεις στρατοῦ; Μενέλαος, ᾧ δὴ τόνδε πλοῦν ἐστείλαμεν.
Ὁρῶ· μαθεῖν γὰρ ἐγγὺς ὢν οὐ δυσπετής.
Οὗτος, σὲ φωνῶ, τόνδε τὸν νεκρὸν χεροῖν μὴ συγκομίζειν, ἀλλ’ ἐᾶν ὅπως ἔχει.
Τίνος χάριν τοσόνδ’ ἀνήλωσας λόγον; Δοκοῦντ’ ἐμοί, δοκοῦντα δ’ ὃς κραίνει στρατοῦ.
Οὔκουν ἂν εἴποις ἥντιν’ αἰτίαν προθείς; Ὁθούνεκ’ αὐτὸν ἐλπίσαντες οἴκοθεν ἄγειν Ἀχαιοῖς ξύμμαχόν τε καὶ φίλον, ἐξηύρομεν ζητοῦντες ἐχθίω Φρυγῶν· ὅστις στρατῷ ξύμπαντι βουλεύσας φόνον νύκτωρ ἐπεστράτευσεν, ὡς ἕλοι δορί· κεἰ μὴ θεῶν τις τήνδε πεῖραν ἔσβεσεν, ἡμεῖς μὲν ἂν τήνδ’ ἣν ὅδ’ εἴληχεν τύχην θανόντες ἂν προὐκείμεθ’ αἰσχίστῳ μόρῳ, οὗτος δ’ ἂν ἔζη. Νῦν δ’ ἐνήλλαξεν θεὸς τὴν τοῦδ’ ὕβριν πρὸς μῆλα καὶ ποίμνας πεσεῖν.
Ὧν οὕνεκ’ αὐτὸν οὔτις ἔστ’ ἀνὴρ σθένων τοσοῦτον ὥστε σῶμα τυμβεῦσαι τάφῳ, ἀλλ’ ἀμφὶ χλωρὰν ψάμαθον ἐκβεβλημένος ὄρνισι φορβὴ παραλίοις γενήσεται.
Πρὸς ταῦτα μηδὲν δεινὸν ἐξάρῃς μένος· εἰ γὰρ βλέποντος μὴ ’δυνήθημεν κρατεῖν, πάντως θανόντος γ’ ἄρξομεν, κἂν μὴ θέλῃς, χερσὶν παρευθύνοντες· οὐ γὰρ ἔσθ’ ὅπου λόγων ἀκοῦσαι ζῶν ποτ’ ἠθέλησ’ ἐμῶν.
Καίτοι κακοῦ πρὸς ἀνδρὸς ἄνδρα δημότην μηδὲν δικαιοῦν τῶν ἐφεστώτων κλύειν.
Οὐ γάρ ποτ’ οὔτ’ ἂν ἐν πόλει νόμοι καλῶς φέροιντ’ ἄν, ἔνθα μὴ καθεστήκῃ δέος, οὔτ’ ἂν στρατός γε σωφρόνως ἄρχοιτ’ ἔτι μηδὲν φόβου πρόβλημα μηδ’ αἰδοῦς ἔχων.
Ἀλλ’ ἄνδρα χρή, κἂν σῶμα γεννήσῃ μέγα, δοκεῖν πεσεῖν ἂν κἂν ἀπὸ σμικροῦ κακοῦ.
Δέος γὰρ ᾧ πρόσεστιν αἰσχύνη θ’ ὁμοῦ, σωτηρίαν ἔχοντα τόνδ’ ἐπίστασο· ὅπου δ’ ὑβρίζειν δρᾶν θ’ ἃ βούλεται παρῇ, ταύτην νόμιζε τὴν πόλιν χρόνῳ ποτὲ ἐξ οὐρίων δραμοῦσαν εἰς βυθὸν πεσεῖν.
Ἀλλ’ ἑστάτω μοι καὶ δέος τι καίριον, καὶ μὴ δοκῶμεν δρῶντες ἃν ἡδώμεθα οὐκ ἀντιτίσειν αὖθις ἃν λυπώμεθα.
Ἕρπει παραλλὰξ ταῦτα. Πρόσθεν οὗτος ἦν αἴθων ὑβριστής, νῦν δ’ ἐγὼ μέγ’ αὖ φρονῶ.
Καί σοι προφωνῶ τόνδε μὴ θάπτειν, ὅπως μὴ τόνδε θάπτων αὐτὸς εἰς ταφὰς πέσῃς.
Μενέλαε, μὴ γνώμας ὑποστήσας σοφὰς εἶτ’ αὐτὸς ἐν θανοῦσιν ὑβριστὴς γένῃ.
Οὐκ ἄν ποτ’, ἄνδρες, ἄνδρα θαυμάσαιμ’ ἔτι, ὃς μηδὲν ὢν γοναῖσιν εἶθ’ ἁμαρτάνει, ὅθ’ οἱ δοκοῦντες εὐγενεῖς πεφυκέναι τοιαῦθ’ ἁμαρτάνουσιν ἐν λόγοις ἔπη.
Ἄγ’, εἴπ’ ἀπ’ ἀρχῆς αὖθις, ἦ σὺ φῂς ἄγειν τὸν ἄνδρ’ Ἀχαιοῖς δεῦρο σύμμαχον λαβών; οὐκ αὐτὸς ἐξέπλευσεν ὡς αὑτοῦ κρατῶν; ποῦ σὺ στρατηγεῖς τοῦδε; ποῦ δὲ σοὶ λεῶν ἔξεστ’ ἀνάσσειν ὧν ὅδ’ ἤγετ’ οἴκοθεν; Σπάρτης ἀνάσσων ἦλθες, οὐχ ἡμῶν κρατῶν, οὐδ’ ἔσθ’ ὅπου σοὶ τόνδε κοσμῆσαι πλέον ἀρχῆς ἔκειτο θεσμὸς ἢ καὶ τῷδε σέ.
Ὕπαρχος ἄλλων δεῦρ’ ἔπλευσας, οὐχ ὅλων στρατηγός, ὥστ’ Αἴαντος ἡγεῖσθαί ποτε.
Ἀλλ’ ὧνπερ ἄρχεις ἄρχε, καὶ τὰ σέμν’ ἔπη κόλαζ’ ἐκείνους· τόνδε δ’, εἴτε μὴ σὺ φῂς εἴθ’ ἅτερος στρατηγός, εἰς ταφὰς ἐγὼ θήσω δικαίως οὐ τὸ σὸν δείσας στόμα.
Οὐ γάρ τι τῆς σῆς οὕνεκ’ ἐστρατεύσατο γυναικός, ὥσπερ οἱ πόνου πολλοῦ πλέῳ, ἀλλ’ οὕνεχ’ ὅρκων οἷσιν ἦν ἐπώμοτος, σοῦ δ’ οὐδέν· οὐ γὰρ ἠξίου τοὺς μηδένας.
Πρὸς ταῦτα πλείους δεῦρο κήρυκας λαβὼν καὶ τὸν στρατηγὸν ἧκε· τοῦ δὲ σοῦ ψόφου οὐκ ἂν στραφείην, ἕως ἂν ᾖς οἷός περ εἶ.
Οὐδ’ αὖ τοιαύτην γλῶσσαν ἐν κακοῖς φιλῶ· τὰ σκληρὰ γάρ τοι, κἂν ὑπέρδικ’ ᾖ, δάκνει.
Ὁ τοξότης ἔοικεν οὐ σμικρὸν φρονεῖν.
Οὐ γὰρ βάναυσον τὴν τέχνην ἐκτησάμην.
Μέγ’ ἄν τι κομπάσειας, ἀσπίδ’ εἰ λάβοις.
Κἂν ψιλὸς ἀρκέσαιμι σοί γ’ ὡπλισμένῳ.
Ἡ γλῶσσά σου τὸν θυμὸν ὡς δεινὸν τρέφει.
Ξὺν τῷ δικαίῳ γὰρ μέγ’ ἔξεστιν φρονεῖν.
Δίκαια γὰρ τόνδ’ εὐτυχεῖν κτείναντά με; Κτείναντα; δεινόν γ’ εἶπας, εἰ καὶ ζῇς θανών.
Θεὸς γὰρ ἐκσῴζει με, τῷδε δ’ οἴχομαι.
Μὴ νῦν ἀτίμα θεούς, θεοῖς σεσωσμένος.
Ἐγὼ γὰρ ἂν ψέξαιμι δαιμόνων νόμους; Εἰ τοὺς θανόντας οὐκ ἐᾷς θάπτειν παρών.
Τούς γ’ αὐτὸς αὑτοῦ πολεμίους· οὐ γὰρ καλόν.
Ἦ σοὶ γὰρ Αἴας πολέμιος προὔστη ποτέ; Μισοῦντ’ ἐμίσει, καὶ σὺ τοῦτ’ ἠπίστασο.
Κλέπτης γὰρ αὐτοῦ ψηφοποιὸς ηὑρέθης.
Ἐν τοῖς δικασταῖς, κοὐκ ἐμοί, τόδ’ ἐσφάλη.
Πόλλ’ ἂν καλῶς λάθρᾳ σὺ κλέψειας κακά.
Τοῦτ’ εἰς ἀνίαν τοὔπος ἔρχεταί τινι.
Οὐ μᾶλλον, ὡς ἔοικεν, ἢ λυπήσομεν.
Ἕν σοι φράσω· τόνδ’ ἐστὶν οὐχὶ θαπτέον.
Ἀλλ’ ἀντακούσῃ τοῦτον ὡς τεθάψεται.
Ἤδη ποτ’ εἶδον ἄνδρ’ ἐγὼ γλώσσῃ θρασὺν ναύτας ἐφορμήσαντα χειμῶνος τὸ πλεῖν, ᾧ φθέγμ’ ἂν οὐκ ἀνηῦρες, ἡνίκ’ ἐν κακῷ χειμῶνος εἴχετ’, ἀλλ’ ὑφ’ εἵματος κρυφεὶς πατεῖν παρεῖχε τῷ θέλοντι ναυτίλων.
Οὕτω δὲ καὶ σὲ καὶ τὸ σὸν λάβρον στόμα σμικροῦ νέφους τάχ’ ἄν τις ἐκπνεύσας μέγας χειμὼν κατασβέσειε τὴν πολλὴν βοήν.
Ἐγὼ δέ γ’ ἄνδρ’ ὄπωπα μωρίας πλέων, ὃς ἐν κακοῖς ὕβριζε τοῖσι τῶν πέλας.
Κᾆτ’ αὐτὸν εἰσιδών τις ἐμφερὴς ἐμοὶ ὀργήν θ’ ὅμοιος εἶπε τοιοῦτον λόγον· «Ὤνθρωπε, μὴ δρᾶ τοὺς τεθνηκότας κακῶς· εἰ γὰρ ποιήσεις, ἴσθι πημανούμενος».
Τοιαῦτ’ ἄνολβον ἄνδρ’ ἐνουθέτει παρών.
Ὁρῶ δέ τοί νιν, κἄστιν, ὡς ἐμοὶ δοκεῖ, οὐδείς ποτ’ ἄλλος ἢ σύ. Μῶν ᾐνιξάμην; Ἄπειμι· καὶ γὰρ αἰσχρόν, εἰ πύθοιτό τις, λόγοις κολάζειν ᾧ βιάζεσθαι παρῇ.
Ἄφερπέ νυν· κἀμοὶ γὰρ αἴσχιστον κλύειν ἀνδρὸς ματαίου φλαῦρ’ ἔπη μυθουμένου.
Ἔσται μεγάλης ἔριδός τις ἀγών.
Ἀλλ’ ὡς δύνασαι, Τεῦκρε, ταχύνας σπεῦσον κοίλην κάπετόν τιν’ ἰδεῖν τῷδ’, ἔνθα βροτοῖς τὸν ἀείμνηστον τάφον εὐρώεντα καθέξει.
Καὶ μὴν ἐς αὐτὸν καιρὸν οἵδε πλησίοι πάρεισιν ἀνδρὸς τοῦδε παῖς τε καὶ γυνή, τάφον περιστελοῦντε δυστήνου νεκροῦ.
Ὦ παῖ, πρόσελθε δεῦρο, καὶ σταθεὶς πέλας ἱκέτης ἔφαψαι πατρὸς ὅς σ’ ἐγείνατο.
Θάκει δὲ προστρόπαιος ἐν χεροῖν ἔχων κόμας ἐμὰς καὶ τῆσδε καὶ σαυτοῦ τρίτου, ἱκτήριον θησαυρόν. Εἰ δέ τις στρατοῦ βίᾳ σ’ ἀποσπάσειε τοῦδε τοῦ νεκροῦ, κακὸς κακῶς ἄθαπτος ἐκπέσοι χθονός, γένους ἅπαντος ῥίζαν ἐξημημένος, αὕτως ὅπωσπερ τόνδ’ ἐγὼ τέμνω πλόκον.
Ἔχ’ αὐτόν, ὦ παῖ, καὶ φύλασσε, μηδέ σε κινησάτω τις, ἀλλὰ προσπεσὼν ἔχου.
Ὑμεῖς τε μὴ γυναῖκες ἀντ’ ἀνδρῶν πέλας παρέστατ’, ἀλλ’ ἀρήγετ’ ἔστ’ ἐγὼ μόλω τάφου μεληθεὶς τῷδε, κἂν μηδεὶς ἐᾷ.
Τίς ἄρα νέατος ἐς πότε λή- ξει πολυπλάγκτων ἐτέων ἀριθμός, τὰν ἄπαυστον αἰὲν ἐμοὶ δορυσσοήτων μόχθων ἄταν ἐπάγων ἀν τὰν εὐρώδη Τροΐαν, δύστανον ὄνειδος Ἑλλάνων; Ὄφελε πρότερον αἰθέρα δῦ-  ναι μέγαν ἢ τὸν πολύκοινον Ἅιδαν κεῖνος ἁνὴρ, ὃς στυγερῶν ἔδειξεν ὅπλων Ἕλλασιν κοινὸν Ἄρη.
Ὢ πόνοι πρόγονοι πόνων· κεῖνος γὰρ ἔπερσεν ἀνθρώπους.
Ἐκεῖνος οὐ στεφάνων οὔτε βαθειᾶν  κυλίκων νεῖμεν ἐμοὶ τέρψιν ὁμιλεῖν οὔτε γλυκὺν αὐλῶν ὄτοβον, δύσμορος, οὔτ’ ἐννυχίαν τέρψιν ἰαύειν· ἐρώτων δ’ ἐρώτων ἀνέπαυσεν ὤ- μοι. Κεῖμαι δ’ ἀμέριμνος οὕ- τως, ἀεὶ πυκιναῖς δρόσοις τεγγόμενος κόμας, λυγρᾶς μνήματα Τροίας.
Καὶ πρὶν μὲν ἐννυχίου δείματος ἦν μοι  προβολὰ καὶ βελέων θούριος Αἴας· νῦν δ’ οὗτος ἀνεῖται στυγερῷ δαίμονι.
Τίς μοι, τίς ἔτ’ οὖν τέρψις ἐπέσται; Γενοίμαν ἵν’ ὑλᾶεν ἔπεστι πόν- του πρόβλημ’ ἁλίκλυστον, ἄ- κραν ὑπὸ πλάκα Σουνίου, τὰς ἱερὰς ὅπως προσείποιμεν Ἀθάνας.
Καὶ μὴν ἰδὼν ἔσπευσα τὸν στρατηλάτην Ἀγαμέμνον’ ἡμῖν δεῦρο τόνδ’ ὁρμώμενον· δῆλος δέ μοὐστὶ σκαιὸν ἐκλύσων στόμα.
Σὲ δὴ τὰ δεινὰ ῥήματ’ ἀγγέλλουσί μοι τλῆναι καθ’ ἡμῶν ὧδ’ ἀνοιμωκτεὶ χανεῖν· σέ τοι, τὸν ἐκ τῆς αἰχμαλωτίδος λέγω.
Ἦ που τραφεὶς ἂν μητρὸς εὐγενοῦς ἄπο ὑψήλ’ ἐκόμπεις κἀπ’ ἄκρων ὡδοιπόρεις, ὅτ’ οὐδὲν ὢν τοῦ μηδὲν ἀντέστης ὕπερ, κοὔτε στρατηγοὺς οὔτε ναυάρχους μολεῖν ἡμᾶς Ἀχαιῶν οὔτε σοῦ διωμόσω, ἀλλ’ αὐτὸς ἄρχων, ὡς σὺ φῄς, Αἴας ἔπλει.
Ταῦτ’ οὐκ ἀκούειν μεγάλα πρὸς δούλων κακά; Ποίου κέκραγας ἀνδρὸς ὧδ’ ὑπέρφρονα; ποῖ βάντος ἢ ποῦ στάντος οὗπερ οὐκ ἐγώ; Οὐκ ἆρ’ Ἀχαιοῖς ἄνδρες εἰσὶ πλὴν ὅδε; Πικροὺς ἔοιγμεν τῶν Ἀχιλλείων ὅπλων ἀγῶνας Ἀργείοισι κηρῦξαι τότε, εἰ πανταχοῦ φανούμεθ’ ἐκ Τεύκρου κακοί, κοὐκ ἀρκέσει ποθ’ ὑμὶν οὐδ’ ἡσσημένοις εἴκειν ἃ τοῖς πολλοῖσιν ἤρεσκεν κριταῖς, ἀλλ’ αἰὲν ἡμᾶς ἢ κακοῖς βαλεῖτέ που ἢ σὺν δόλῳ κεντήσεθ’ οἱ λελειμμένοι.
Ἐκ τῶνδε μέντοι τῶν τρόπων οὐκ ἄν ποτε κατάστασις γένοιτ’ ἂν οὐδενὸς νόμου, εἰ τοὺς δίκῃ νικῶντας ἐξωθήσομεν καὶ τοὺς ὄπισθεν εἰς τὸ πρόσθεν ἄξομεν.
Ἀλλ’ εἰρκτέον τάδ’ ἐστίν· οὐ γὰρ οἱ πλατεῖς οὐδ’ εὐρύνωτοι φῶτες ἀσφαλέστατοι, ἀλλ’ οἱ φρονοῦντες εὖ κρατοῦσι πανταχοῦ.
Μέγας δὲ πλευρὰ βοῦς ὑπὸ σμικρᾶς ὅμως μάστιγος ὀρθὸς εἰς ὁδὸν πορεύεται.
Καὶ σοὶ προσέρπον τοῦτ’ ἐγὼ τὸ φάρμακον ὁρῶ τάχ’, εἰ μὴ νοῦν κατακτήσῃ τινά· ὃς ἀνδρὸς οὐκέτ’ ὄντος, ἀλλ’ ἤδη σκιᾶς, θαρσῶν ὑβρίζεις κἀξελευθεροστομεῖς.
Οὐ σωφρονήσεις; οὐ μαθὼν ὃς εἶ φύσιν ἄλλον τιν’ ἄξεις ἄνδρα δεῦρ’ ἐλεύθερον, ὅστις πρὸς ἡμᾶς ἀντὶ σοῦ λέξει τὰ σά; Σοῦ γὰρ λέγοντος οὐκέτ’ ἂν μάθοιμ’ ἐγώ· τὴν βάρβαρον γὰρ γλῶσσαν οὐκ ἐπαΐω.
Εἴθ’ ὑμὶν ἀμφοῖν νοῦς γένοιτο σωφρονεῖν· τούτου γὰρ οὐδὲν σφῷν ἔχω λῷον φράσαι.
Φεῦ· τοῦ θανόντος ὡς ταχεῖά τις βροτοῖς χάρις διαρρεῖ καὶ προδοῦσ’ ἁλίσκεται, εἰ σοῦ γ’ ὅδ’ ἁνὴρ οὐδ’ ἐπὶ σμικρῶν λόγων, Αἴας, ἔτ’ ἴσχει μνῆστιν, οὗ σὺ πολλάκις τὴν σὴν προτείνων προὔκαμες ψυχὴν δορί· ἀλλ’ οἴχεται δὴ πάντα ταῦτ’ ἐρριμμένα.
Ὦ πολλὰ λέξας ἄρτι κἀνόητ’ ἔπη, οὐ μνημονεύεις οὐκέτ’ οὐδέν, ἡνίκα ἑρκέων ποθ’ ὑμᾶς οὗτος ἐγκεκλῃμένους, ἤδη τὸ μηδὲν ὄντας, ἐν τροπῇ δορὸς ἐρρύσατ’ ἐλθὼν μοῦνος, ἀμφὶ μὲν νεῶν ἄκροισιν ἤδη ναυτικοῖς ἑδωλίοις πυρὸς φλέγοντος, εἰς δὲ ναυτικὰ σκάφη πηδῶντος ἄρδην Ἕκτορος τάφρων ὕπερ; Τίς ταῦτ’ ἀπεῖρξεν; οὐχ ὅδ’ ἦν ὁ δρῶν τάδε, ὃν οὐδαμοῦ φῂς οὗ σὺ μή, βῆναι ποδί; Ἆρ’ ὑμὶν οὗτος ταῦτ’ ἔδρασεν ἔνδικα; χὤτ’ αὖθις αὐτὸς Ἕκτορος μόνος μόνου, λαχών τε κἀκέλευστος, ἦλθ’ ἐναντίος, οὐ δραπέτην τὸν κλῆρον ἐς μέσον καθεὶς ὑγρᾶς ἀρούρας βῶλον, ἀλλ’ ὃς εὐλόφου κυνῆς ἔμελλε πρῶτος ἅλμα κουφιεῖν; Ὅδ’ ἦν ὁ πράσσων ταῦτα, σὺν δ’ ἐγὼ παρὼν ὁ δοῦλος, οὑκ τῆς βαρβάρου μητρὸς γεγώς.
Δύστηνε, ποῖ βλέπων ποτ’ αὐτὰ καὶ θροεῖς; Οὐκ οἶσθα σοῦ πατρὸς μὲν ὃς προὔφυ πατὴρ ἀρχαῖον ὄντα Πέλοπα βάρβαρον Φρύγα; Ἀτρέα δ’, ὃς αὖ σ’ ἔσπειρε, δυσσεβέστατον προθέντ’ ἀδελφῷ δεῖπνον οἰκείων τέκνων; Αὐτὸς δὲ μητρὸς ἐξέφυς Κρήσσης, ἐφ’ ᾗ λαβὼν ἐπακτὸν ἄνδρ’ ὁ φιτύσας πατὴρ ἐφῆκεν ἐλλοῖς ἰχθύσιν διαφθοράν.
Τοιοῦτος ὢν τοιῷδ’ ὀνειδίζεις σποράν; ὃς ἐκ πατρὸς μέν εἰμι Τελαμῶνος γεγώς, ὅστις στρατοῦ τὰ πρῶτ’ ἀριστεύσας ἐμὴν ἴσχει ξύνευνον μητέρ’, ἣ φύσει μὲν ἦν βασίλεια, Λαομέδοντος, ἔκκριτον δέ νιν δώρημα κείνῳ ’δωκεν Ἀλκμήνης γόνος.
Ἆρ’ ὧδ’ ἄριστος ἐξ ἀριστέοιν δυοῖν βλαστὼν ἂν αἰσχύνοιμι τοὺς πρὸς αἵματος, οὓς νῦν σὺ τοιοῖσδ’ ἐν πόνοισι κειμένους ὠθεῖς ἀθάπτους, οὐδ’ ἐπαισχύνῃ λέγων; Εὖ νυν τόδ’ ἴσθι, τοῦτον εἰ βαλεῖτέ που, βαλεῖτε χἠμᾶς τρεῖς ὁμοῦ συγκειμένους· ἐπεὶ καλόν μοι τοῦδ’ ὑπερπονουμένῳ θανεῖν προδήλως μᾶλλον ἢ τῆς σῆς ὑπὲρ γυναικός, ἢ τοῦ σοῦ ξυναίμονος λέγω.
Πρὸς ταῦθ’ ὅρα μὴ τοὐμόν, ἀλλὰ καὶ τὸ σόν· ὡς εἴ με πημανεῖς τι, βουλήσῃ ποτὲ καὶ δειλὸς εἶναι μᾶλλον ἢ ’ν ἐμοὶ θρασύς.
Ἄναξ Ὀδυσσεῦ, καιρὸν ἴσθ’ ἐληλυθώς, εἰ μὴ ξυνάψων, ἀλλὰ συλλύσων πάρει.
Τί δ’ ἔστιν, ἄνδρες; τηλόθεν γὰρ ᾐσθόμην βοὴν Ἀτρειδῶν τῷδ’ ἐπ’ ἀλκίμῳ νεκρῷ.
Οὐ γὰρ κλύοντές ἐσμεν αἰσχίστους λόγους, ἄναξ Ὀδυσσεῦ, τοῦδ’ ὑπ’ ἀνδρὸς ἀρτίως; Ποίους; ἐγὼ γὰρ ἀνδρὶ συγγνώμην ἔχω κλύοντι φλαῦρα συμβαλεῖν ἔπη κακά.
Ἤκουσεν αἰσχρά· δρῶν γὰρ ἦν τοιαῦτά με.
Τί γάρ σ’ ἔδρασεν, ὥστε καὶ βλάβην ἔχειν; Οὔ φησ’ ἐάσειν τόνδε τὸν νεκρὸν ταφῆς ἄμοιρον, ἀλλὰ πρὸς βίαν θάψειν ἐμοῦ.
Ἔξεστιν οὖν εἰπόντι τἀληθῆ φίλῳ σοὶ μηδὲν ἧσσον ἢ πάρος ξυνηρετεῖν; Εἴπ’· ἦ γὰρ εἴην οὐκ ἂν εὖ φρονῶν, ἐπεὶ φίλον σ’ ἐγὼ μέγιστον Ἀργείων νέμω.
Ἄκουέ νυν. Τὸν ἄνδρα τόνδε πρὸς θεῶν μὴ τλῇς ἄθαπτον ὧδ’ ἀναλγήτως βαλεῖν· μηδ’ ἡ βία σε μηδαμῶς νικησάτω τοσόνδε μισεῖν ὥστε τὴν δίκην πατεῖν.
Κἀμοὶ γὰρ ἦν ποθ’ οὗτος ἔχθιστος στρατοῦ, ἐξ οὗ ’κράτησα τῶν Ἀχιλλείων ὅπλων· ἀλλ’ αὐτὸν ἔμπας ὄντ’ ἐγὼ τοιόνδ’ ἐμοὶ οὐκ ἀντατιμάσαιμ’ ἄν, ὥστε μὴ λέγειν ἕν’ ἄνδρ’ ἰδεῖν ἄριστον Ἀργείων, ὅσοι Τροίαν ἀφικόμεσθα, πλὴν Ἀχιλλέως.
Ὥστ’ οὐκ ἂν ἐνδίκως γ’ ἀτιμάζοιτό σοι· οὐ γάρ τι τοῦτον, ἀλλὰ τοὺς θεῶν νόμους φθείροις ἄν. Ἄνδρα δ’ οὐ δίκαιον, εἰ θάνοι, βλάπτειν τὸν ἐσθλόν, οὐδ’ ἐὰν μισῶν κυρῇς.
Σὺ ταῦτ’, Ὀδυσσεῦ, τοῦδ’ ὑπερμαχεῖς ἐμοί; Ἔγωγ’· ἐμίσουν δ’, ἡνίκ’ ἦν μισεῖν καλόν.
Οὐ γὰρ θανόντι καὶ προσεμβῆναί σε χρή; Μὴ χαῖρ’, Ἀτρείδη, κέρδεσιν τοῖς μὴ καλοῖς.
Τόν τοι τύραννον εὐσεβεῖν οὐ ῥᾴδιον.
Ἀλλ’ εὖ λέγουσι τοῖς φίλοις τιμὰς νέμειν.
Κλύειν τὸν ἐσθλὸν ἄνδρα χρὴ τῶν ἐν τέλει.
Παῦσαι· κρατεῖς τοι τῶν φίλων νικώμενος.
Μέμνησ’ ὁποίῳ φωτὶ τὴν χάριν δίδως.
Ὅδ’ ἐχθρὸς ἁνήρ, ἀλλὰ γενναῖός ποτ’ ἦν.
Τί ποτε ποήσεις; ἐχθρὸν ὧδ’ αἰδῇ νέκυν; Νικᾷ γὰρ ἁρετή με τῆς ἔχθρας πολύ.
Τοιοίδε μέντοι φῶτες ἔμπληκτοι βροτῶν.
Ἦ κάρτα πολλοὶ νῦν φίλοι καὖθις πικροί.
Τοιούσδ’ ἐπαινεῖς δῆτα σὺ κτᾶσθαι φίλους; Σκληρὰν ἐπαινεῖν οὐ φιλῶ ψυχὴν ἐγώ.
Ἡμᾶς σὺ δειλοὺς τῇδε θἠμέρᾳ φανεῖς; Ἄνδρας μὲν οὖν Ἕλλησι πᾶσιν ἐνδίκους.
Ἄνωγας οὖν με τὸν νεκρὸν θάπτειν ἐᾶν; Ἔγωγε· καὶ γὰρ αὐτὸς ἐνθάδ’ ἵξομαι.
Ἦ πάνθ’ ὅμοια· πᾶς ἀνὴρ αὑτῷ πονεῖ.
Τῷ γάρ με μᾶλλον εἰκὸς ἢ ’μαυτῷ πονεῖν; Σὸν ἆρα τοὔργον, οὐκ ἐμὸν κεκλήσεται.
Ὡς ἂν ποήσῃς, πανταχῇ χρηστός γ’ ἔσῃ.
Ἀλλ’ εὖ γε μέντοι τοῦτ’ ἐπίστασ’, ὡς ἐγὼ σοὶ μὲν νέμοιμ’ ἂν τῆσδε καὶ μείζω χάριν, οὗτος δὲ κἀκεῖ κἀνθάδ’ ὢν ἔμοιγ’ ὁμῶς ἔχθιστος ἔσται. Σοὶ δὲ δρᾶν ἔξεσθ’ ἃ χρή.
Ὅστις σ’, Ὀδυσσεῦ, μὴ λέγει γνώμῃ σοφὸν φῦναι τοιοῦτον ὄντα, μῶρός ἐστ’ ἀνήρ.
Καὶ νῦν γε Τεύκρῳ τἀπὸ τοῦδ’ ἀγγέλλομαι, ὅσον τότ’ ἐχθρὸς ἦ, τοσόνδ’ εἶναι φίλος· καὶ τὸν θανόντα τόνδε συνθάπτειν θέλω καὶ ξυμπονεῖν καὶ μηδὲν ἐλλείπειν ὅσων χρὴ τοῖς ἀρίστοις ἀνδράσιν πονεῖν βροτούς.
Ἄριστ’ Ὀδυσσεῦ, πάντ’ ἔχω σ’ ἐπαινέσαι λόγοισι, καί μ’ ἔψευσας ἐλπίδος πολύ.
Τούτῳ γὰρ ὢν ἔχθιστος Ἀργείων ἀνὴρ μόνος παρέστης χερσίν, οὐδ’ ἔτλης παρὼν θανόντι τῷδε ζῶν ἐφυβρίσαι μέγα, ὡς ὁ στρατηγὸς οὑπιβρόντητος μολὼν αὐτός τε χὠ ξύναιμος ἠθελησάτην λωβητὸν αὐτὸν ἐκβαλεῖν ταφῆς ἄτερ.
Τοιγάρ σφ’ Ὀλύμπου τοῦδ’ ὁ πρεσβεύων πατὴρ μνήμων τ’ Ἐρινὺς καὶ τελεσφόρος Δίκη κακοὺς κακῶς φθείρειαν, ὥσπερ ἤθελον τὸν ἄνδρα λώβαις ἐκβαλεῖν ἀναξίως.
Σὲ δ’, ὦ γεραιοῦ σπέρμα Λαέρτου πατρός, τάφου μὲν ὀκνῶ τοῦδ’ ἐπιψαύειν ἐᾶν, μὴ τῷ θανόντι τοῦτο δυσχερὲς ποῶ· τὰ δ’ ἄλλα καὶ ξύμπρασσε, κεἴ τινα στρατοῦ θέλεις κομίζειν, οὐδὲν ἄλγος ἕξομεν.
Ἐγὼ δὲ τἀμὰ πάντα πορσυνῶ· σὺ δὲ ἀνὴρ καθ’ ἡμᾶς ἐσθλὸς ὢν ἐπίστασο.
Ἀλλ’ ἤθελον μέν· εἰ δὲ μή ’στί σοι φίλον πράσσειν τάδ’ ἡμᾶς, εἶμ’, ἐπαινέσας τὸ σόν.
Ἅλις· ἤδη γὰρ πολὺς ἐκτέταται χρόνος. Ἀλλ’ οἱ μὲν κοίλην κάπετον χερσὶ ταχύνετε, τοὶ δ’ ὑψίβατον τρίποδ’ ἀμφίπυρον λουτρῶν ὁσίων θέσθ’ ἐπίκαιρον· μία δ’ ἐκ κλισίας ἀνδρῶν ἴλη τὸν ὑπασπίδιον κόσμον φερέτω.
Παῖ, σὺ δὲ πατρός γ’, ὅσον ἰσχύεις, φιλότητι θιγὼν πλευρὰς σὺν ἐμοὶ τάσδ’ ἐπικούφιζ’· ἔτι γὰρ θερμαὶ σύριγγες ἄνω φυσῶσι μέλαν μένος. Ἀλλ’ ἄγε πᾶς φίλος ὅστις ἀνὴρ φησὶ παρεῖναι, σούσθω, βάτω, τῷδ’ ἀνδρὶ πονῶν τῷ πάντ’ ἀγαθῷ κοὐδενὶ <δή> πω λῴονι θνητῶν· Αἴαντος, ὅτ’ ἦν τόδε φωνῶ.
Ἦ πολλὰ βροτοῖς ἔστιν ἰδοῦσιν γνῶναι· πρὶν ἰδεῖν δ’ οὐδεὶς μάντις τῶν μελλόντων ὅ τι πράξει.
Λόγος μέν ἐστ’ ἀρχαῖος ἀνθρώπων φανεὶς ὡς οὐκ ἂν αἰῶν’ ἐκμάθοις βροτῶν, πρὶν ἂν θάνῃ τις, οὔτ’ εἰ χρηστὸς οὔτ’ εἴ τῳ κακός· ἐγὼ δὲ τὸν ἐμόν, καὶ πρὶν εἰς Ἅιδου μολεῖν, ἔξοιδ’ ἔχουσα δυστυχῆ τε καὶ βαρύν, ἥτις πατρὸς μὲν ἐν δόμοισιν Οἰνέως ναίουσ’ <ἔτ’> ἐν Πλευρῶνι νυμφείων ὄκνον ἄλγιστον ἔσχον, εἴ τις Αἰτωλὶς γυνή.
Μνηστὴρ γὰρ ἦν μοι ποταμός, Ἀχελῷον λέγω, ὅς μ’ ἐν τρισὶν μορφαῖσιν ἐξῄτει πατρός, φοιτῶν ἐναργὴς ταῦρος, ἄλλοτ’ αἰόλος δράκων ἑλικτός, ἄλλοτ’ ἀνδρείῳ τύπῳ βούκρανος, ἐκ δὲ δασκίου γενειάδος κρουνοὶ διερραίνοντο κρηναίου ποτοῦ.
Τοιόνδ’ ἐγὼ μνηστῆρα προσδεδεγμένη δύστηνος αἰεὶ κατθανεῖν ἐπηυχόμην, πρὶν τῆσδε κοίτης ἐμπελασθῆναί ποτε.
Χρόνῳ δ’ ἐν ὑστέρῳ μέν, ἀσμένῃ δέ μοι, ὁ κλεινὸς ἦλθε Ζηνὸς Ἀλκμήνης τε παῖς, ὃς εἰς ἀγῶνα τῷδε συμπεσὼν μάχης ἐκλύεταί με· καὶ τρόπον μὲν ἂν πόνων οὐκ ἂν διείποιμ’, οὐ γὰρ οἶδ’, ἀλλ’ ὅστις ἦν θακῶν ἀταρβὴς τῆς θέας, ὅδ’ ἂν λέγοι· ἐγὼ γὰρ ἥμην ἐκπεπληγμένη φόβῳ μή μοι τὸ κάλλος ἄλγος ἐξεύροι ποτέ.
Τέλος δ’ ἔθηκε Ζεὺς Ἀγώνιος καλῶς, εἰ δὴ καλῶς· λέχος γὰρ Ἡρακλεῖ κριτὸν ξυστᾶσ’ ἀεί τιν’ ἐκ φόβου φόβον τρέφω, κείνου προκηραίνουσα· νὺξ γὰρ εἰσάγει καὶ νὺξ ἀπωθεῖ διαδεδεγμένη πόνον.
Κἀφύσαμεν δὴ παῖδας, οὓς κεῖνός ποτε, γῄτης ὅπως ἄρουραν ἔκτοπον λαβών, σπείρων μόνον προσεῖδε κἀξαμῶν ἅπαξ· τοιοῦτος αἰὼν εἰς δόμους τε κἀκ δόμων ἀεὶ τὸν ἄνδρ’ ἔπεμπε λατρεύοντά τῳ.
Νῦν δ’ ἡνίκ’ ἄθλων τῶνδ’ ὑπερτελὴς ἔφυ, ἐνταῦθα δὴ μάλιστα ταρβήσασ’ ἔχω.
Ἐξ οὗ γὰρ ἔκτα κεῖνος Ἰφίτου βίαν, ἡμεῖς μὲν ἐν Τραχῖνι τῇδ’ ἀνάστατοι ξένῳ παρ’ ἀνδρὶ ναίομεν, κεῖνος δ’ ὅπου βέβηκεν οὐδεὶς οἶδε, πλὴν ἐμοὶ πικρὰς ὠδῖνας αὑτοῦ προσβαλὼν ἀποίχεται.
Σχεδὸν δ’ ἐπίσταμαί τι πῆμ’ ἔχοντά νιν· χρόνον γὰρ οὐχὶ βαιόν, ἀλλ’ ἤδη δέκα μῆνας πρὸς ἄλλοις πέντ’ ἀκήρυκτος μένει.
Κἄστιν τι δεινὸν πῆμα· τοιαύτην ἐμοὶ δέλτον λιπὼν ἔστειχε, τὴν ἐγὼ θαμὰ θεοῖς ἀρῶμαι πημονῆς ἄτερ λαβεῖν.
Δέσποινα Δῃάνειρα, πολλὰ μέν σ’ ἐγὼ κατεῖδον ἤδη πανδάκρυτ’ ὀδύρματα τὴν Ἡράκλειον ἔξοδον γοωμένην· νῦν δ’, εἰ δίκαιον τοὺς ἐλευθέρους φρενοῦν γνώμαισι δούλαις, κἀμὲ χρὴ φράσαι τόσον· πῶς παισὶ μὲν τοσοῖσδε πληθύεις, ἀτὰρ ἀνδρὸς κατὰ ζήτησιν οὐ πέμπεις τινά, μάλιστα δ’ ὅνπερ εἰκὸς Ὕλλον, εἰ πατρὸς νέμοι τιν’ ὤραν τοῦ καλῶς πράσσειν δοκεῖν; Ἐγγὺς δ’ ὅδ’ αὐτὸς ἀρτίπους θρῴσκει δόμους, ὥστ’, εἴ τί σοι πρὸς καιρὸν ἐννέπειν δοκῶ, πάρεστι χρῆσθαι τἀνδρὶ τοῖς τ’ ἐμοῖς λόγοις.
Ὦ τέκνον, ὦ παῖ, κἀξ ἀγεννήτων ἄρα μῦθοι καλῶς πίπτουσιν· ἥδε γὰρ γυνὴ δούλη μέν, εἴρηκεν δ’ ἐλεύθερον λόγον.
Ποῖον; δίδαξον, μῆτερ, εἰ διδακτά μοι.
Σὲ πατρὸς οὕτω δαρὸν ἐξενωμένου τὸ μὴ πυθέσθαι ποῦ ’στιν αἰσχύνην φέρει.
Ἀλλ’ οἶδα, μύθοις εἴ τι πιστεύειν χρεών.
Καὶ ποῦ κλύεις νιν, τέκνον, ἱδρῦσθαι χθονός; Τὸν μὲν παρελθόντ’ ἄροτον ἐν μήκει χρόνου Λυδῇ γυναικί φασί νιν λάτριν πονεῖν.
Πᾶν τοίνυν, εἰ καὶ τοῦτ’ ἔτλη, κλύοι τις ἄν.
Ἀλλ’ ἐξαφεῖται τοῦδέ γ’, ὡς ἐγὼ κλύω.
Ποῦ δῆτα νῦν ζῶν ἢ θανὼν ἀγγέλλεται; Εὐβοῖδα χώραν φασίν, Εὐρύτου πόλιν, ἐπιστρατεύειν αὐτὸν ἢ μέλλειν ἔτι.
Ἆρ’ οἶσθα δῆτ’, ὦ τέκνον, ὡς ἔλειπέ μοι μαντεῖα πιστὰ τῆσδε τῆς χώρας πέρι; Τὰ ποῖα, μῆτερ; τὸν λόγον γὰρ ἀγνοῶ.
Ὡς ἢ τελευτὴν τοῦ βίου μέλλει τελεῖν, ἢ τοῦτον ἄρας ἆθλον εἰς τό γ’ ὕστερον τὸν λοιπὸν ἤδη βίοτον εὐαίων’ ἔχειν.
Ἐν οὖν ῥοπῇ τοιᾷδε κειμένῳ, τέκνον, οὐκ εἶ ξυνέρξων, ἡνίκ’ ἢ σεσώσμεθα κείνου βίον σώσαντος, ἢ οἰχόμεσθ’ ἅμα; Ἀλλ’ εἶμι, μῆτερ· εἰ δὲ θεσφάτων ἐγὼ βάξιν κατῄδη τῶνδε, κἂν πάλαι παρῆ· νῦν δ’ ὁ ξυνήθης πότμος οὐκ εἴα πατρὸς ἡμᾶς προταρβεῖν οὐδὲ δειμαίνειν ἄγαν.
Νῦν δ’ ὡς ξυνίημ’, οὐδὲν ἐλλείψω τὸ μὴ πᾶσαν πυθέσθαι τῶνδ’ ἀλήθειαν πέρι.
Χώρει νυν, ὦ παῖ· καὶ γὰρ ὑστέρῳ τό γ’ εὖ πράσσειν, ἐπεὶ πύθοιτο, κέρδος ἐμπολᾷ.
Ὃν αἰόλα νὺξ ἐναριζομένα  τίκτει κατευνάζει τε φλογιζόμενον Ἅλιον, Ἅλιον αἰτῶ τοῦτο καρῦξαι τὸν Ἀλκμή- νας, πόθι μοι πόθι μοι ναί- ει ποτ’, ὦ λαμπρᾷ στεροπᾷ φλεγέθων, ἢ ποντίας αὐλῶνας, ἢ δισσαῖσιν ἀπείροις κλιθείς, εἴπ’, ὦ κρατιστεύων κατ’ ὄμμα.
Ποθουμένᾳ γὰρ φρενὶ πυνθάνομαι  τὰν ἀμφινεικῆ Δηϊάνειραν ἀεί, οἷά τιν’ ἄθλιον ὄρνιν, οὔποτ’ εὐνάζειν ἀδακρύ- των βλεφάρων πόθον, ἀλλ’ εὔ- μναστον ἀνδρὸς δεῖμα τρέφουσαν ὁδοῦ ἐνθυμίοις εὐναῖς ἀνανδρώτοισι τρύχεσθαι κακὰν δύστανον ἐλπίζουσαν αἶσαν.
Πολλὰ γὰρ ὥστ’ ἀκάμαντος  ἢ νότου ἢ βορέα τις κύματ’ <ἂν> εὐρέϊ πόντῳ βάντ’ ἐπιόντα τ’ ἴδοι· οὕτω δὲ τὸν Καδμογενῆ <ς>τρέφει, τὸ δ’ αὔξει βιότου πολύπονον ὥσπερ πέλαγος Κρήσιον· ἀλλά τις θεῶν αἰὲν ἀναμπλάκητον Ἅι- δα σφε δόμων ἐρύκει.
Ὧν ἐπιμεμφομένα σ’ αἰ-  δοῖα μέν, ἀντία δ’ οἴσω· φαμὶ γὰρ οὐκ ἀποτρύειν ἐλπίδα τὰν ἀγαθὰν χρῆναί σ’· ἀνάλγητα γὰρ οὐδ’ ὁ πάντα κραίνων βασιλεὺς ἐπέβαλε θνατοῖς Κρονίδας· ἀλλ’ ἐπὶ πῆμα καὶ χαρὰ πᾶσι κυκλοῦσιν, οἷον Ἄρ- κτου στροφάδες κέλευθοι.
Μένει γὰρ οὔτ’ αἰόλα  νὺξ βροτοῖσιν οὔτε Κῆρες οὔτε πλοῦτος, ἀλλ’ ἄφαρ βέβακε, τῷ δ’ ἐπέρχεται χαίρειν τε καὶ στέρεσθαι.
Ἃ καὶ σὲ τὰν ἄνασσαν ἐλπίσιν λέγω τάδ’ αἰὲν ἴσχειν· ἐπεὶ τίς ὧδε τέκνοισι Ζῆν’ ἄβουλον εἶδεν; Πεπυσμένη μέν, ὡς ἀπεικάσαι, πάρει πάθημα τοὐμόν· ὡς δ’ ἐγὼ θυμοφθορῶ μήτ’ ἐκμάθοις παθοῦσα, νῦν δ’ ἄπειρος εἶ.
Τὸ γὰρ νεάζον ἐν τοιοῖσδε βόσκεται χώροισιν αὑτοῦ, καί νιν οὐ θάλπος θεοῦ, οὐδ’ ὄμβρος, οὐδὲ πνευμάτων οὐδὲν κλονεῖ, ἀλλ’ ἡδοναῖς ἄμοχθον ἐξαίρει βίον ἐς τοῦθ’ ἕως τις ἀντὶ παρθένου γυνὴ κληθῇ λάβῃ τ’ ἐν νυκτὶ φροντίδων μέρος ἤτοι πρὸς ἀνδρὸς ἢ τέκνων φοβουμένη· τότ’ ἄν τις εἰσίδοιτο, τὴν αὑτοῦ σκοπῶν πρᾶξιν, κακοῖσιν οἷς ἐγὼ βαρύνομαι.
Πάθη μὲν οὖν δὴ πόλλ’ ἔγωγ’ ἐκλαυσάμην· ἓν δ’, οἷον οὔπω πρόσθεν, αὐτίκ’ ἐξερῶ.
Ὁδὸν γὰρ ἦμος τὴν τελευταίαν ἄναξ ὡρμᾶτ’ ἀπ’ οἴκων Ἡρακλῆς, τότ’ ἐν δόμοις λείπει παλαιὰν δέλτον ἐγγεγραμμένην ξυνθήμαθ’ ἁμοὶ πρόσθεν οὐκ ἔτλη ποτὲ πολλοὺς ἀγῶνας ἐξιὼν οὕτω φράσαι, ἀλλ’ ὥς τι δράσων εἷρπε κοὐ θανούμενος.
Νῦν δ’, ὡς ἔτ’ οὐκ ὤν, εἶπε μὲν λέχους ὅ τι χρείη μ’ ἑλέσθαι κτῆσιν, εἶπε δ’ ἣν τέκνοις μοῖραν πατρῴας γῆς διαιρετὸν νέμοι, χρόνον προτάξας, ὡς τρίμηνος ἡνίκα χώρας ἀπείη κἀνιαύσιος βεβώς, τότ’ ἢ θανεῖν χρείη σφε τῷδε τῷ χρόνῳ, ἢ τοῦθ’ ὑπεκδραμόντα τοῦ χρόνου τέλος τὸ λοιπὸν ἤδη ζῆν ἀλυπήτῳ βίῳ.
Τοιαῦτ’ ἔφραζε πρὸς θεῶν εἱμαρμένα τῶν Ἡρακλείων ἐκτελευτᾶσθαι πόνων, ὡς τὴν παλαιὰν φηγὸν αὐδῆσαί ποτε Δωδῶνι δισσῶν ἐκ πελειάδων ἔφη.
Καὶ τῶνδε ναμέρτεια συμβαίνει χρόνου τοῦ νῦν παρόντος, ὡς τελεσθῆναι χρεών· ὥσθ’ ἡδέως εὕδουσαν ἐκπηδᾶν ἐμὲ φόβῳ, φίλαι, ταρβοῦσαν, εἴ με χρὴ μένειν πάντων ἀρίστου φωτὸς ἐστερημένην.
Εὐφημίαν νῦν ἴσχ’, ἐπεὶ καταστεφῆ στείχονθ’ ὁρῶ τιν’ ἄνδρα πρὸς χαρὰν λόγων.
Δέσποινα Δῃάνειρα, πρῶτος ἀγγέλων ὄκνου σε λύσω· τὸν γὰρ Ἀλκμήνης τόκον καὶ ζῶντ’ ἐπίστω καὶ κρατοῦντα κἀκ μάχης ἄγοντ’ ἀπαρχὰς θεοῖσι τοῖς ἐγχωρίοις.
Τίν’ εἶπας, ὦ γεραιέ, τόνδε μοι λόγον; Τάχ’ ἐς δόμους σοὺς τὸν πολύζηλον πόσιν ἥξειν, φανέντα σὺν κράτει νικηφόρῳ.
Καὶ τοῦ τόδ’ ἀστῶν ἢ ξένων μαθὼν λέγεις; Ἐν βουθερεῖ λειμῶνι πρόσπολος θροεῖ, Λίχας ὁ κῆρυξ, ταῦτα· τοῦ δ’ ἐγὼ κλύων ἀπῇξ’, ὅπως τοι πρῶτος ἀγγείλας τάδε πρὸς σοῦ τι κερδάναιμι καὶ κτῴμην χάριν.
Αὐτὸς δὲ πῶς ἄπεστιν, εἴπερ εὐτυχεῖ; Οὐκ εὐμαρείᾳ χρώμενος πολλῇ, γύναι· κύκλῳ γὰρ αὐτὸν Μηλιεὺς ἅπας λεὼς κρίνει παραστάς, οὐδ’ ἔχει βῆναι πρόσω· τὸ γὰρ ποθοῦν ἕκαστος ἐκμαθεῖν θέλων οὐκ ἂν μεθεῖτο, πρὶν καθ’ ἡδονὴν κλύειν.
Οὕτως ἐκεῖνος οὐχ ἑκών, ἑκοῦσι δὲ ξύνεστιν· ὄψει δ’ αὐτὸν αὐτίκ’ ἐμφανῆ.
Ὦ Ζεῦ, τὸν Οἴτης ἄτομον ὃς λειμῶν’ ἔχεις, ἔδωκας ἡμῖν ἀλλὰ σὺν χρόνῳ χαράν.
Φωνήσατ’, ὦ γυναῖκες, αἵ τ’ εἴσω στέγης αἵ τ’ ἐκτὸς αὐλῆς, ὡς ἄελπτον ὄμμ’ ἐμοὶ φήμης ἀνασχὸν τῆσδε νῦν καρπούμεθα.
Ἀνολολύξεται δόμος ἐφεστίοι- σιν ἀλαλαῖς ὁ μελλόνυμ- φος, ἐν δὲ κοινὸς ἀρσένων ἴτω κλαγγὰ τὸν εὐφαρέτραν Ἀπόλλω προστάταν· ὁμοῦ δὲ παιᾶνα, παιᾶν’ ἀνάγετ’, ὦ παρθένοι, βοᾶτε τὰν ὁμόσπορον Ἄρτεμιν Ὀρτυγίαν, ἐλαφαβόλον, ἀμφίπυρον, γείτονάς τε Νύμφας.
Ἀείρομ’ οὐδ’ ἀπώσομαι τὸν αὐλόν, ὦ τύραννε τᾶς ἐμᾶς φρενός.
Ἰδού μ’ ἀναταράσσει <εὐοῖ> εὐοῖ μ’ ὁ κισσὸς ἄρτι βακχίαν ὑποστρέφων ἅμιλλαν.
Ἰὼ ἰὼ Παιάν· ἴδ’, ὦ φίλα γύναι.
τάδ’ ἀντίπρῳρα δή σοι βλέπειν πάρεστ’ ἐναργῆ.
Ὁρῶ, φίλαι γυναῖκες, οὐδέ μ’ ὄμματος φρουρὰ παρῆλθε τόνδε μὴ λεύσσειν στόλον· χαίρειν δὲ τὸν κήρυκα προὐννέπω, χρόνῳ πολλῷ φανέντα, χαρτὸν εἴ τι καὶ φέρεις.
Ἀλλ’ εὖ μὲν ἵγμεθ’, εὖ δὲ προσφωνούμεθα, γύναι, κατ’ ἔργου κτῆσιν· ἄνδρα γὰρ καλῶς πράσσοντ’ ἀνάγκη χρηστὰ κερδαίνειν ἔπη.
Ὦ φίλτατ’ ἀνδρῶν, πρῶθ’ ἃ πρῶτα βούλομαι δίδαξον, εἰ ζῶνθ’ Ἡρακλέα προσδέξομαι.
Ἔγωγέ τοί σφ’ ἔλειπον ἰσχύοντά τε καὶ ζῶντα καὶ θάλλοντα κοὐ νόσῳ βαρύν.
Ποῦ γῆς; πατρῴας εἴτε βαρβάρου; λέγε.
Ἀκτή τις ἔστ’ Εὐβοιίς, ἔνθ’ ὁρίζεται βωμοὺς τέλη τ’ ἔγκαρπα Κηναίῳ Διί.
Εὐκταῖα φαίνων ἢ ’πὸ μαντείας τινός; Εὐχαῖς, ὅθ’ ᾕρει τῶνδ’ ἀνάστατον δορὶ χώραν γυναικῶν ὧν ὁρᾷς ἐν ὄμμασιν.
Αὗται δέ, πρὸς θεῶν, τοῦ ποτ’ εἰσὶ καὶ τίνες; οἰκτραὶ γάρ, εἰ μὴ ξυμφοραὶ κλέπτουσί με.
Ταύτας ἐκεῖνος Εὐρύτου πέρσας πόλιν ἐξείλεθ’ αὑτῷ κτῆμα καὶ θεοῖς κριτόν.
Ἦ κἀπὶ ταύτῃ τῇ πόλει τὸν ἄσκοπον χρόνον βεβὼς ἦν ἡμερῶν ἀνήριθμον; Οὔκ, ἀλλὰ τὸν μὲν πλεῖστον ἐν Λυδοῖς χρόνον κατείχεθ’, ὥς φησ’ αὐτός, οὐκ ἐλεύθερος, ἀλλ’ ἐμποληθείς· τοῦ λόγου δ’ οὐ χρὴ φθόνον, γύναι, προσεῖναι, Ζεὺς ὅτου πράκτωρ φανῇ.
Κεῖνος δὲ πραθεὶς Ὀμφάλῃ τῇ βαρβάρῳ ἐνιαυτὸν ἐξέπλησεν, ὡς αὐτὸς λέγει, χοὔτως ἐδήχθη τοῦτο τοὔνειδος λαβὼν ὥσθ’ ὅρκον αὑτῷ προσβαλὼν διώμοσεν ἦ μὴν τὸν ἀγχιστῆρα τοῦδε τοῦ πάθους ξὺν παιδὶ καὶ γυναικὶ δουλώσειν ἔτι.
Κοὐχ ἡλίωσε τοὔπος, ἀλλ’ ὅθ’ ἁγνὸς ἦν, στρατὸν λαβὼν ἐπακτὸν ἔρχεται πόλιν τὴν Εὐρυτείαν· τόνδε γὰρ μεταίτιον μόνον βροτῶν ἔφασκε τοῦδ’ εἶναι πάθους· ὃς αὐτὸν ἐλθόντ’ ἐς δόμους ἐφέστιον, ξένον παλαιὸν ὄντα, πολλὰ μὲν λόγοις ἐπερρόθησε, πολλὰ δ’ ἀτηρᾷ φρενί, λέγων χεροῖν μὲν ὡς ἄφυκτ’ ἔχων βέλη τῶν ὧν τέκνων λείποιτο πρὸς τόξου κρίσιν, φώνει δὲ δοῦλος ἀνδρὸς ὡς ἐλευθέρου ῥαίοιτο· δείπνοις δ’ ἡνίκ’ ἦν ᾠνωμένος, ἔρριψεν ἐκτὸς αὐτόν. Ὧν ἔχων χόλον, ὡς ἵκετ’ αὖθις Ἴφιτος Τιρυνθίαν πρὸς κλιτὺν ἵππους νομάδας ἐξιχνοσκοπῶν, τότ’ ἄλλοσ’ αὐτὸν ὄμμα, θἀτέρᾳ δὲ νοῦν ἔχοντ’, ἀπ’ ἄκρας ἦκε πυργώδους πλακός.
Ἔργου δ’ ἕκατι τοῦδε μηνίσας ἄναξ, ὁ τῶν ἁπάντων Ζεὺς πατὴρ Ὀλύμπιος, πρατόν νιν ἐξέπεμψεν, οὐδ’ ἠνέσχετο ὁθούνεκ’ αὐτὸν μοῦνον ἀνθρώπων δόλῳ ἔκτεινεν· εἰ γὰρ ἐμφανῶς ἠμύνατο, Ζεύς τἂν συνέγνω ξὺν δίκῃ χειρουμένῳ· ὕβριν γὰρ οὐ στέργουσιν οὐδὲ δαίμονες.
Κεῖνοι δ’ ὑπερχλίοντες ἐκ γλώσσης κακῆς, αὐτοὶ μὲν Ἅιδου πάντες εἴσ’ οἰκήτορες, πόλις δὲ δούλη· τάσδε δ’ ἅσπερ εἰσορᾷς ἐξ ὀλβίων ἄζηλον εὑροῦσαι βίον χωροῦσι πρὸς σέ· ταῦτα γὰρ πόσις τε σὸς ἐφεῖτ’, ἐγὼ δὲ πιστὸς ὢν κείνῳ τελῶ.
Αὐτὸν δ’ ἐκεῖνον, εὖτ’ ἂν ἁγνὰ θύματα ῥέξῃ πατρῴῳ Ζηνὶ τῆς ἁλώσεως, φρόνει νιν ὡς ἥξοντα· τοῦτο γὰρ λόγου πολλοῦ καλῶς λεχθέντος ἥδιστον κλύειν.
Ἄνασσα, νῦν σοι τέρψις ἐμφανὴς κυρεῖ, τῶν μὲν παρόντων, τὰ δὲ πεπυσμένῃ λόγῳ.
Πῶς δ’ οὐκ ἐγὼ χαίροιμ’ ἄν, ἀνδρὸς εὐτυχῆ κλύουσα πρᾶξιν τήνδε, πανδίκῳ φρενί; πολλή ’στ’ ἀνάγκη τῇδε τοῦτο συντρέχειν.
Ὅμως δ’ ἔνεστι τοῖσιν εὖ σκοπουμένοις ταρβεῖν τὸν εὖ πράσσοντα μὴ σφαλῇ ποτε.
Ἐμοὶ γὰρ οἶκτος δεινὸς εἰσέβη, φίλαι, ταύτας ὁρώσῃ δυσπότμους ἐπὶ ξένης χώρας ἀοίκους ἀπάτοράς τ’ ἀλωμένας, αἳ πρὶν μὲν ἦσαν ἐξ ἐλευθέρων ἴσως ἀνδρῶν, τανῦν δὲ δοῦλον ἴσχουσιν βίον.
Ὦ Ζεῦ Τροπαῖε, μή ποτ’ εἰσίδοιμί σε πρὸς τοὐμὸν οὕτω σπέρμα χωρήσαντά ποι, μηδ’, εἴ τι δράσεις, τῆσδέ γε ζώσης ἔτι· οὕτως ἐγὼ δέδοικα τάσδ’ ὁρωμένη.
Ὦ δυστάλαινα, τίς ποτ’ εἶ νεανίδων; ἄνανδρος, ἢ τεκνοῦσσα; πρὸς μὲν γὰρ φύσιν πάντων ἄπειρος τῶνδε, γενναία δέ τις.
Λίχα, τίνος ποτ’ ἐστὶν ἡ ξένη βροτῶν; τίς ἡ τεκοῦσα, τίς δ’ ὁ φιτύσας πατήρ; ἔξειπ’· ἐπεί νιν τῶνδε πλεῖστον ᾤκτισα βλέπουσ’, ὅσῳπερ καὶ φρονεῖν οἶδεν μόνη.
Τί δ’ οἶδ’ ἐγώ; τί δ’ ἄν με καὶ κρίνοις; ἴσως γέννημα τῶν ἐκεῖθεν οὐκ ἐν ὑστάτοις.
Μὴ τῶν τυράννων; Εὐρύτου σπορά τις ἦν; Οὐκ οἶδα· καὶ γὰρ οὐδ’ ἀνιστόρουν μακράν.
Οὐδ’ ὄνομα πρός του τῶν ξυνεμπόρων ἔχεις; Ἥκιστα· σιγῇ τοὐμὸν ἔργον ἤνυτον.
Εἴπ’, ὦ τάλαιν’, ἀλλ’ ἡμὶν ἐκ σαυτῆς· ἐπεὶ καὶ ξυμφορά τοι μὴ εἰδέναι σέ γ’ ἥτις εἶ.
Οὔ τἄρα τῷ γε πρόσθεν οὐδὲν ἐξ ἴσου χρόνῳ διοίσει γλῶσσαν, ἥτις οὐδαμὰ προὔφηνεν οὔτε μείζον’ οὔτ’ ἐλάσσονα, ἀλλ’ αἰὲν ὠδίνουσα συμφορᾶς βάρος δακρυρροεῖ δύστηνος, ἐξ ὅτου πάτραν διήνεμον λέλοιπεν. Ἡ δέ τοι τύχη κακὴ μὲν αὐτῇ γ’, ἀλλὰ συγγνώμην ἔχει.
Ἡ δ’ οὖν ἐάσθω, καὶ πορευέσθω στέγας οὕτως ὅπως ἥδιστα, μηδὲ πρὸς κακοῖς τοῖς οὖσι λύπην πρός γ’ ἐμοῦ διπλῆν λάβοι· ἅλις γὰρ ἡ παροῦσα. Πρὸς δὲ δώματα χωρῶμεν ἤδη πάντες, ὡς σύ θ’ οἷ θέλεις σπεύδῃς, ἐγώ τε τἄνδον ἐξαρκῆ τιθῶ.
Αὐτοῦ γε πρῶτον βαιὸν ἀμμείνασ’, ὅπως μάθῃς ἄνευ τῶνδ’ οὕστινάς τ’ ἄγεις ἔσω, ὧν τ’ οὐδὲν εἰσήκουσας ἐκμάθῃς γ’ ἃ δεῖ· τούτων ἔχω γὰρ πάντ’ ἐπιστήμην ἐγώ.
Τί δ’ ἐστί; τοῦ με τήνδ’ ἐφίστασαι βάσιν; Σταθεῖσ’ ἄκουσον· καὶ γὰρ οὐδὲ τὸν πάρος μῦθον μάτην ἤκουσας, οὐδὲ νῦν δοκῶ.
Πότερον ἐκείνους δῆτα δεῦρ’ αὖθις πάλιν καλῶμεν, ἢ ’μοὶ ταῖσδέ τ’ ἐξειπεῖν θέλεις; Σοὶ ταῖσδέ τ’ οὐδὲν εἴργεται, τούτους δ’ ἔα.
Καὶ δὴ βεβᾶσι, χὠ λόγος σημαινέτω.
Ἁνὴρ ὅδ’ οὐδὲν ὧν ἔλεξεν ἀρτίως φωνεῖ δίκης ἐς ὀρθόν, ἀλλ’ ἢ νῦν κακός, ἢ πρόσθεν οὐ δίκαιος ἄγγελος παρῆν.
Τί φῄς; σαφῶς μοι φράζε πᾶν ὅσον νοεῖς· ἃ μὲν γὰρ ἐξείρηκας ἀγνοία μ’ ἔχει.
Τούτου λέγοντος τἀνδρὸς εἰσήκουσ’ ἐγώ, πολλῶν παρόντων μαρτύρων, ὡς τῆς κόρης ταύτης ἕκατι κεῖνος Εὔρυτόν θ’ ἕλοι τήν θ’ ὑψίπυργον Οἰχαλίαν, Ἔρως δέ νιν μόνος θεῶν θέλξειεν αἰχμάσαι τάδε, οὐ τἀπὶ Λυδοῖς οὐδ’ ὑπ’ Ὀμφάλῃ πόνων λατρεύματ’, οὐδ’ ὁ ῥιπτὸς Ἰφίτου μόρος, ὃν νῦν παρώσας οὗτος ἔμπαλιν λέγει.
Ἀλλ’ ἡνίκ’ οὐκ ἔπειθε τὸν φυτοσπόρον τὴν παῖδα δοῦναι, κρύφιον ὡς ἔχοι λέχος, ἔγκλημα μικρὸν αἰτίαν θ’ ἑτοιμάσας, ἐπιστρατεύει πατρίδα τὴν ταύτης, ἐν ᾗ τὸν Εὔρυτον τῶνδ’ εἶπε δεσπόζειν θρόνων, κτείνει τ’ ἄνακτα πατέρα τῆσδε καὶ πόλιν ἔπερσε. Καί νιν, ὡς ὁρᾷς, ἥκει δόμους ὡς τούσδε πέμπων οὐκ ἀφροντίστως, γύναι, οὐδ’ ὥστε δούλην· μηδὲ προσδόκα τόδε· οὐδ’ εἰκός, εἴπερ ἐντεθέρμανται πόθῳ.
Ἔδοξεν οὖν μοι πρὸς σὲ δηλῶσαι τὸ πᾶν, δέσποιν’, ὃ τοῦδε τυγχάνω μαθὼν πάρα.
Καὶ ταῦτα πολλοὶ πρὸς μέσῃ Τραχινίων ἀγορᾷ συνεξήκουον ὡσαύτως ἐμοί, ὥστ’ ἐξελέγχειν· εἰ δὲ μὴ λέγω φίλα, οὐχ ἥδομαι, τὸ δ’ ὀρθὸν ἐξείρηχ’ ὅμως.
Οἴμοι τάλαινα, ποῦ ποτ’ εἰμὶ πράγματος; τίν’ εἰσδέδεγμαι πημονὴν ὑπόστεγον λαθραῖον, ὤ, δύστηνος· ἆρ’ ἀνώνυμος πέφυκεν, ὥσπερ οὑπάγων διώμνυτο; Ἦ κάρτα λαμπρὰ καὶ κατ’ ὄνομα καὶ φύσιν, πατρὸς μὲν οὖσα γένεσιν Εὐρύτου ποτὲ Ἰόλη ’καλεῖτο, τῆς ἐκεῖνος οὐδαμὰ βλάστας ἐφώνει, δῆθεν οὐδὲν ἱστορῶν.
Ὄλοιντο μή τι πάντες οἱ κακοί, τὰ δὲ λαθραῖ’ ὃς ἀσκεῖ μὴ πρέποντ’ αὐτῷ κακά.
Τί χρὴ ποεῖν, γυναῖκες; ὡς ἐγὼ λόγοις τοῖς νῦν παροῦσιν ἐκπεπληγμένη κυρῶ.
Πεύθου μολοῦσα τἀνδρός, ὡς τάχ’ ἂν σαφῆ λέξειεν, εἴ νιν πρὸς βίαν κρίνειν θέλοις.
Ἀλλ’ εἶμι· καὶ γὰρ οὐκ ἀπὸ γνώμης λέγεις.
Ἡμεῖς δὲ προσμένωμεν; ἢ τί χρὴ ποεῖν; Μίμν’, ὡς ὅδ’ ἁνὴρ οὐκ ἐμῶν ὑπ’ ἀγγέλων, ἀλλ’ αὐτόκλητος ἐκ δόμων πορεύεται.
Τί χρή, γύναι, μολόντα μ’ Ἡρακλεῖ λέγειν; δίδαξον, ὡς ἕρποντος, εἰσορᾷς, ἐμοῦ.
Ὡς ἐκ ταχείας σὺν χρόνῳ βραδεῖ μολὼν ᾄσσεις, πρὶν ἡμᾶς κἀννεώσασθαι λόγους.
Ἀλλ’ εἴ τι χρῄζεις ἱστορεῖν, πάρειμ’ ἐγώ.
Ἦ καὶ τὸ πιστὸν τῆς ἀληθείας νεμεῖς; Ἴστω μέγας Ζεύς, ὧν γ’ ἂν ἐξειδὼς κυρῶ.
Τίς ἡ γυνὴ δῆτ’ ἐστὶν ἣν ἥκεις ἄγων; Εὐβοιίς· ὧν δ’ ἔβλαστεν οὐκ ἔχω λέγειν.
Οὗτος, βλέφ’ ὧδε. Πρὸς τίν’ ἐννέπειν δοκεῖς; Σὺ δ’ εἰς τί δή με τοῦτ’ ἐρωτήσας ἔχεις; Τόλμησον εἰπεῖν, εἰ φρονεῖς, ὅ σ’ ἱστορῶ.
Πρὸς τὴν κρατοῦσαν Δῃάνειραν, Οἰνέως κόρην, δάμαρτά θ’ Ἡρακλέους, εἰ μὴ κυρῶ λεύσσων μάταια, δεσπότιν τε τὴν ἐμήν.
Τοῦτ’ αὔτ’ ἔχρῃζον, τοῦτό σου μαθεῖν· λέγεις δέσποιναν εἶναι τήνδε σήν; Δίκαια γάρ.
Τί δῆτα; ποίαν ἀξιοῖς δοῦναι δίκην, ἤν γ’ εὑρεθῇς ἐς τήνδε μὴ δίκαιος ὤν; Πῶς μὴ δίκαιος; τί ποτε ποικίλας ἔχεις; Οὐδέν· σὺ μέντοι κάρτα τοῦτο δρῶν κυρεῖς.
Ἄπειμι· μῶρος δ’ ἦ πάλαι κλύων σέθεν.
Οὔ, πρίν γ’ ἂν εἴπῃς ἱστορούμενος βραχύ.
Λέγ’, εἴ τι χρῄζεις· καὶ γὰρ οὐ σιγηλὸς εἶ.
Τὴν αἰχμάλωτον, ἣν ἔπεμψας ἐς δόμους, κάτοισθα δήπου; Φημί, πρὸς τί δ’ ἱστορεῖς; Οὔκουν σὺ ταύτην, ἣν ὑπ’ ἀγνοίας ὁρᾷς, Ἰόλην ἔφασκες Εὐρύτου σπορὰν ἄγειν; Ποίοις ἐν ἀνθρώποισι; τίς πόθεν μολὼν σοὶ μαρτυρήσει ταῦτ’ ἐμοῦ κλύειν παρών; Πολλοῖσιν ἀστῶν· ἐν μέσῃ Τραχινίων ἀγορᾷ πολύς σου ταῦτά γ’ εἰσήκουσ’ ὄχλος.
Ναί,κλύειν γ’ ἔφασκον· ταὐτὸ δ’ οὐχὶ γίγνεται δόκησιν εἰπεῖν κἀξακριβῶσαι λόγον.
Ποίαν δόκησιν; οὐκ ἐπώμοτος λέγων δάμαρτ’ ἔφασκες Ἡρακλεῖ ταύτην ἄγειν; Ἐγὼ δάμαρτα; Πρὸς θεῶν, φράσον, φίλη δέσποινα, τόνδε τίς ποτ’ ἐστὶν ὁ ξένος.
Ὃς σοῦ παρὼν ἤκουσεν ὡς ταύτης πόθῳ πόλις δαμείη πᾶσα, κοὐχ ἡ Λυδία πέρσειεν αὐτήν, ἀλλ’ ὁ τῆσδ’ ἔρως φανείς.
Ἅνθρωπος, ὦ δέσποιν’, ἀποστήτω. Τὸ γὰρ νοσοῦντι ληρεῖν ἀνδρὸς οὐχὶ σώφρονος.
Μή, πρός σε τοῦ κατ’ ἄκρον Οἰταῖον νάπος Διὸς καταστράπτοντος, ἐκκλέψῃς λόγον.
Οὐ γὰρ γυναικὶ τοὺς λόγους ἐρεῖς κακῇ, οὐδ’ ἥτις οὐ κάτοιδε τἀνθρώπων ὅτι χαίρειν πέφυκεν οὐχὶ τοῖς αὐτοῖς ἀεί.
Ἔρωτι μὲν γοῦν ὅστις ἀντανίσταται πύκτης ὅπως ἐς χεῖρας οὐ καλῶς φρονεῖ.
Οὗτος γὰρ ἄρχει καὶ θεῶν ὅπως θέλει, κἀμοῦ γε· πῶς δ’ οὐ χἀτέρας οἵας γ’ ἐμοῦ.
Ὥστ’ εἴ τι τὠμῷ τ’ ἀνδρὶ τῇδε τῇ νόσῳ ληφθέντι μεμπτός εἰμι, κάρτα μαίνομαι, ἢ τῇδε τῇ γυναικί, τῇ μεταιτίᾳ τοῦ μηδὲν αἰσχροῦ μηδ’ ἐμοὶ κακοῦ τινος.
Οὐκ ἔστι ταῦτ’. Ἀλλ’ εἰ μὲν ἐκ κείνου μαθὼν ψεύδῃ, μάθησιν οὐ καλὴν ἐκμανθάνεις· εἰ δ’ αὐτὸς αὑτὸν ὧδε παιδεύεις, ὅταν θέλῃς γενέσθαι χρηστός, ὀφθήσῃ κακός.
Ἀλλ’ εἰπὲ πᾶν τἀληθές· ὡς ἐλευθέρῳ ψευδεῖ καλεῖσθαι κὴρ πρόσεστιν οὐ καλή.
Ὅπως δὲ λήσεις, οὐδὲ τοῦτο γίγνεται· πολλοὶ γάρ, οἷς εἴρηκας, οἳ φράσουσ’ ἐμοί.
Κεἰ μὲν δέδοικας, οὐ καλῶς ταρβεῖς, ἐπεὶ τὸ μὴ πυθέσθαι, τοῦτό μ’ ἀλγύνειεν ἄν· τὸ δ’ εἰδέναι τί δεινόν; οὐχὶ χἀτέρας πλείστας ἀνὴρ εἷς Ἡρακλῆς ἔγημε δή; κοὔπω τις αὐτῶν ἔκ γ’ ἐμοῦ λόγον κακὸν ἠνέγκατ’ οὐδ’ ὄνειδος ἥδε τ’ οὐδ’ ἂν εἰ κάρτ’ ἐντακείη τῷ φιλεῖν, ἐπεί σφ’ ἐγὼ ᾤκτιρα δὴ μάλιστα προσβλέψασ’, ὅτι τὸ κάλλος αὐτῆς τὸν βίον διώλεσεν, καὶ γῆν πατρῴαν οὐχ ἑκοῦσα δύσμορος ἔπερσε κἀδούλωσεν. Ἀλλὰ ταῦτα μὲν ῥείτω κατ’ οὖρον· σοὶ δ’ ἐγὼ φράζω κακὸν πρὸς ἄλλον εἶναι, πρὸς δ’ ἔμ’ ἀψευδεῖν ἀεί.
Πείθου λεγούσῃ χρηστά, κοὐ μέμψῃ χρόνῳ γυναικὶ τῇδε, κἀπ’ ἐμοῦ κτήσῃ χάριν.
Ἀλλ’, ὦ φίλη δέσποιν’, ἐπεί σε μανθάνω θνητὴν φρονοῦσαν θνητὰ κοὐκ ἀγνώμονα, πᾶν σοι φράσω τἀληθὲς οὐδὲ κρύψομαι.
Ἔστιν γὰρ οὕτως ὥσπερ οὗτος ἐννέπει· ταύτης ὁ δεινὸς ἵμερός ποθ’ Ἡρακλῆ διῆλθε, καὶ τῆσδ’ οὕνεχ’ ἡ πολύφθορος καθῃρέθη πατρῷος Οἰχαλία δορί.
Καὶ ταῦτα, δεῖ γὰρ καὶ τὸ πρὸς κείνου λέγειν, οὔτ’ εἶπε κρύπτειν οὔτ’ ἀπηρνήθη ποτέ· ἀλλ’ αὐτός, ὦ δέσποινα, δειμαίνων τὸ σὸν μὴ στέρνον ἀλγύνοιμι τοῖσδε τοῖς λόγοις, ἥμαρτον, εἴ τι τήνδ’ ἁμαρτίαν νέμεις.
Ἐπεί γε μὲν δὴ πάντ’ ἐπίστασαι λόγον κείνου τε καὶ σὴν ἐξ ἴσου κοινὴν χάριν, καὶ στέργε τὴν γυναῖκα καὶ βούλου λόγους οὓς εἶπας ἐς τήνδ’ ἐμπέδως εἰρηκέναι· ὡς τἄλλ’ ἐκεῖνος πάντ’ ἀριστεύων χεροῖν τοῦ τῆσδ’ ἔρωτος εἰς ἅπανθ’ ἥσσων ἔφυ.
Ἀλλ’ ὧδε καὶ φρονοῦμεν ὥστε ταῦτα δρᾶν, κοὔτοι νόσον γ’ ἐπακτὸν ἐξαρούμεθα θεοῖσι δυσμαχοῦντες. Ἀλλ’ εἴσω στέγης χωρῶμεν, ὡς λόγων τ’ ἐπιστολὰς φέρῃς, ἅ τ’ ἀντὶ δώρων δῶρα χρὴ προσαρμόσαι, καὶ ταῦτ’ ἄγῃς. Κενὸν γὰρ οὐ δίκαιά σε χωρεῖν προσελθόνθ’ ὧδε σὺν πολλῷ στόλῳ.
Μέγα τι σθένος ἁ Κύπρις ἐκφέρεται νίκας ἀεί·  καὶ τὰ μὲν θεῶν παρέβαν, καὶ ὅπως Κρονίδαν ἀπάτασεν οὐ λέγω, οὐδὲ τὸν ἔννυχον Ἅιδαν, ἢ Ποσειδάωνα τινάκτορα γαίας· ἀλλ’ ἐπὶ τάνδ’ ἄρ’ ἄκοιτιν <τίνες> ἀμφίγυοι κατέβαν πρὸ γάμων; τίνες πάμπληκτα παγκόνιτά τ’ ἐξ- ῆλθον ἄεθλ’ ἀγώνων; Ὁ μὲν ἦν ποταμοῦ σθένος, ὑψίκερω τετραόρου  φάσμα ταύρου, Ἀχελῷος ἀπ’ Οἰνιαδᾶν, ὁ δὲ Βακχίας ἄπο ἦλθε παλίντονα Θήβας τόξα καὶ λόγχας ῥόπαλόν τε τινάσσων, παῖς Διός· οἳ τότ’ ἀολλεῖς ἴσαν ἐς μέσον ἱέμενοι λεχέων· μόνα δ’ εὔλεκτρος ἐν μέσῳ Κύπρις ῥαβδονόμει ξυνοῦσα.
Τότ’ ἦν χερός, ἦν δὲ τόξων πάταγος,  ταυρείων τ’ ἀνάμιγδα κεράτων· ἦν δ’ ἀμφίπλεκτοι κλίμακες, ἦν δὲ μετώπων ὀλόεντα πλήγματα καὶ στόνος ἀμφοῖν.
Ἁ δ’ εὐῶπις ἁβρὰ τηλαυγεῖ παρ’ ὄχθῳ ἧστο, τὸν ὃν προσμένουσ’ ἀκοίταν.
Ἐγὼ δὲ θατὴρ μὲν οἷα φράζω· τὸ δ’ ἀμφινείκητον ὄμμα νύμφας ἐλεινὸν ἀμμένει· κἀπὸ ματρὸς ἄφαρ βέβαχ’ ὥστε πόρτις ἐρήμα.
Ἦμος, φίλαι, κατ’ οἶκον ὁ ξένος θροεῖ ταῖς αἰχμαλώτοις παισὶν ὡς ἐπ’ ἐξόδῳ, τῆμος θυραῖος ἦλθον ὡς ὑμᾶς λάθρᾳ, τὰ μὲν φράσουσα χερσὶν ἁτεχνησάμην, τὰ δ’ οἷα πάσχω συγκατοικτιουμένη.
Κόρην γάρ, οἶμαι δ’ οὐκέτ’, ἀλλ’ ἐζευγμένην, παρεισδέδεγμαι, φόρτον ὥστε ναυτίλος, λωβητὸν ἐμπόλημα τῆς ἐμῆς φρενός· καὶ νῦν δύ’ οὖσαι μίμνομεν μιᾶς ὑπὸ χλαίνης ὑπαγκάλισμα· τοιάδ’ Ἡρακλῆς, ὁ πιστὸς ἡμῖν κἀγαθὸς καλούμενος, οἰκούρι’ ἀντέπεμψε τοῦ μακροῦ χρόνου.
Ἐγὼ δὲ θυμοῦσθαι μὲν οὐκ ἐπίσταμαι νοσοῦντι κείνῳ πολλὰ τῇδε τῇ νόσῳ· τὸ δ’ αὖ ξυνοικεῖν τῇδ’ ὁμοῦ τίς ἂν γυνὴ δύναιτο, κοινωνοῦσα τῶν αὐτῶν γάμων; Ὁρῶ γὰρ ἥβην τὴν μὲν ἕρπουσαν πρόσω, τὴν δὲ φθίνουσαν· ὧν ἀφαρπάζειν φιλεῖ ὀφθαλμὸς ἄνθος, τῶν δ’ ὑπεκτρέπει πόδα· ταῦτ’ οὖν φοβοῦμαι μὴ πόσις μὲν Ἡρακλῆς ἐμὸς καλῆται, τῆς νεωτέρας δ’ ἀνήρ.
Ἀλλ’ οὐ γάρ, ὥσπερ εἶπον, ὀργαίνειν καλὸν γυναῖκα νοῦν ἔχουσαν· ᾗ δ’ ἔχω, φίλαι, λυτήριον λώφημα, τῇδ’ ὑμῖν φράσω.
Ἦν μοι παλαιὸν δῶρον ἀρχαίου ποτὲ θηρός, λέβητι χαλκέῳ κεκρυμμένον, ὃ παῖς ἔτ’ οὖσα τοῦ δασυστέρνου παρὰ Νέσσου φθίνοντος ἐκ φονῶν ἀνειλόμην, ὃς τὸν βαθύρρουν ποταμὸν Εὔηνον βροτοὺς μισθοῦ πόρευε χερσίν, οὔτε πομπίμοις κώπαις ἐρέσσων οὔτε λαίφεσιν νεώς.
Ὃς κἀμέ, τὸν πατρῷον ἡνίκα στόλον ξὺν Ἡρακλεῖ τὸ πρῶτον εὖνις ἑσπόμην, φέρων ἐπ’ ὤμοις, ἡνίκ’ ἦν μέσῳ πόρῳ, ψαύει ματαίαις χερσίν· ἐκ δ’ ἤϋσ’ ἐγώ, χὠ Ζηνὸς εὐθὺς παῖς ἐπιστρέψας χεροῖν ἧκεν κομήτην ἰόν· ἐς δὲ πλεύμονας στέρνων διερροίζησεν· ἐκθνῄσκων δ’ ὁ θὴρ τοσοῦτον εἶπε· «Παῖ γέροντος Οἰνέως, τοσόνδ’ ὀνήσῃ τῶν ἐμῶν, ἐὰν πίθῃ, πορθμῶν, ὁθούνεχ’ ὑστάτην σ’ ἔπεμψ’ ἐγώ· ἐὰν γὰρ ἀμφίθρεπτον αἷμα τῶν ἐμῶν σφαγῶν ἐνέγκῃ χερσὶν ᾗ μελαγχόλους ἔβαψεν ἰοὺς θρέμμα Λερναίας ὕδρας, ἔσται φρενός σοι τοῦτο κηλητήριον τῆς Ἡρακλείας, ὥστε μήτιν’ εἰσιδὼν στέρξει γυναῖκα κεῖνος ἀντὶ σοῦ πλέον.» Τοῦτ’ ἐννοήσασ’, ὦ φίλαι, δόμοις γὰρ ἦν κείνου θανόντος ἐγκεκλῃμένον καλῶς, χιτῶνα τόνδ’ ἔβαψα, προσβαλοῦσ’ ὅσα ζῶν κεῖνος εἶπε· καὶ πεπείρανται τάδε.
Κακὰς δὲ τόλμας μήτ’ ἐπισταίμην ἐγὼ μήτ’ ἐκμάθοιμι, τάς τε τολμώσας στυγῶ.
Φίλτροις δ’ ἐάν πως τήνδ’ ὑπερβαλώμεθα τὴν παῖδα καὶ θέλκτροισι τοῖς ἐφ’ Ἡρακλεῖ, μεμηχάνηται τοὔργον, εἴ τι μὴ δοκῶ πράσσειν μάταιον· εἰ δὲ μή, πεπαύσομαι.
Ἀλλ’ εἴ τις ἐστὶ πίστις ἐν τοῖς δρωμένοις, δοκεῖς παρ’ ἡμῖν οὐ βεβουλεῦσθαι κακῶς.
Οὕτως ἔχει γ’ ἡ πίστις, ὡς τὸ μὲν δοκεῖν ἔνεστι, πείρᾳ δ’ οὐ προσωμίλησά πω.
Ἀλλ’ εἰδέναι χρὴ δρῶσαν, ὡς οὐδ’ εἰ δοκεῖς ἔχειν ἔχοις ἂν γνῶμα, μὴ πειρωμένη.
Ἀλλ’ αὐτίκ’ εἰσόμεσθα, τόνδε γὰρ βλέπω θυραῖον ἤδη· διὰ τάχους δ’ ἐλεύσεται.
Μόνον παρ’ ὑμῶν εὖ στεγοίμεθ’· ὡς σκότῳ κἂν αἰσχρὰ πράσσῃς, οὔποτ’ αἰσχύνῃ πεσῇ.
Τί χρὴ ποεῖν; σήμαινε, τέκνον Οἰνέως, ὡς ἐσμὲν ἤδη τῷ μακρῷ χρόνῳ βραδεῖς.
Ἀλλ’ αὐτὰ δή σοι ταῦτα καὶ πράσσω, Λίχα, ἕως σὺ ταῖς ἔσωθεν ἠγορῶ ξέναις, ὅπως φέρῃς μοι τόνδε ταναϋφῆ πέπλον δώρημ’ ἐκείνῳ τἀνδρὶ τῆς ἐμῆς χερός.
Διδοὺς δὲ τόνδε φράζ’ ὅπως μηδεὶς βροτῶν κείνου πάροιθεν ἀμφιδύσεται χροΐ, μηδ’ ὄψεταί νιν μήτε φέγγος ἡλίου μήθ’ ἕρκος ἱερὸν μήτ’ ἐφέστιον σέλας, πρὶν κεῖνος αὐτὸν φανερὸς ἐμφανῶς σταθεὶς δείξῃ θεοῖσιν ἡμέρᾳ ταυροσφάγῳ.
Οὕτω γὰρ ηὔγμην, εἴ ποτ’ αὐτὸν ἐς δόμους ἴδοιμι σωθέντ’ ἢ κλύοιμι πανδίκως, στελεῖν χιτῶνι τῷδε καὶ φανεῖν θεοῖς θυτῆρα καινῷ καινὸν ἐν πεπλώματι.
Καὶ τῶνδ’ ἀποίσεις σῆμ’, ὃ κεῖνος εὐμαθὲς σφραγῖδος ἕρκει τῷδ’ ἐπὸν μαθήσεται.
Ἀλλ’ ἕρπε καὶ φύλασσε πρῶτα μὲν νόμον, τὸ μὴ ’πιθυμεῖν πομπὸς ὢν περισσὰ δρᾶν· ἔπειθ’ ὅπως ἂν ἡ χάρις κείνου τέ σοι κἀμοῦ ξυνελθοῦσ’ ἐξ ἁπλῆς διπλῆ φανῇ.
Ἀλλ’ εἴπερ Ἑρμοῦ τήνδε πομπεύω τέχνην βέβαιον, οὔ τοι μὴ σφαλῶ γ’ ἐν σοί ποτε, τὸ μὴ οὐ τόδ’ ἄγγος ὡς ἔχει δεῖξαι φέρων λόγων τε πίστιν ὧν ἔχεις ἐφαρμόσαι.
Στείχοις ἂν ἤδη· καὶ γὰρ ἐξεπίστασαι τά γ’ ἐν δόμοισιν ὡς ἔχοντα τυγχάνει.
Ἐπίσταμαί τε καὶ φράσω σεσωσμένα.
Ἀλλ’ οἶσθα μὲν δὴ καὶ τὰ τῆς ξένης ὁρῶν προσδέγματ’, αὐτὴν ὡς ἐδεξάμην φίλως.
Ὥστ’ ἐκπλαγῆναι τοὐμὸν ἡδονῇ κέαρ.
Τί δῆτ’ ἂν ἄλλο γ’ ἐννέποις; δέδοικα γὰρ μὴ πρῲ λέγοις ἂν τὸν πόθον τὸν ἐξ ἐμοῦ, πρὶν εἰδέναι τἀκεῖθεν εἰ ποθούμεθα.
Ὦ ναύλοχα καὶ πετραῖα  θερμὰ λουτρὰ καὶ πάγους Οἴτας παραναιετάοντες, οἵ τε μέσσαν Μηλίδα πὰρ λίμναν, χρυσαλακάτου τ’ ἀκτὰν Κόρας, ἔνθ’ Ἑλλάνων ἀγοραὶ Πυλάτιδες κλέονται, ὁ καλλιβόας τάχ’ ὑμῖν  αὐλὸς οὐκ ἀναρσίαν ἀχῶν καναχὰν ἐπάνεισιν, ἀλλὰ θείας ἀντίλυρον μούσας.
Ὁ γὰρ Διός, Ἀλκμήνας κόρος, σεῦται πάσας ἀρετᾶς λάφυρ’ ἔχων ἐπ’ οἴκους· ὃν ἀπόπτολιν εἴχομεν παντᾶ  δυοκαιδεκάμηνον ἀμμένουσαι χρόνον, πελάγιον, ἴδριες οὐ- δέν· ἁ δέ οἱ φίλα δάμαρ τάλαινα<ν> δυστάλαινα καρδίαν πάγκλαυτος αἰὲν ὤλλυτο· νῦν δ’ Ἄρης οἰστρηθεὶς ἐξέλυσ’ ἐπιπόνων ἁμερᾶν.
Ἀφίκοιτ’ ἀφίκοιτο· μὴ σταίη  πολύκωπον ὄχημα ναὸς αὐτῷ, πρὶν τάνδε πρὸς πόλιν ἀνύσει- ε, νασιῶτιν ἑστίαν ἀμείψας, ἔνθα κλῄζεται θυτήρ· ὅθεν μόλοι πανίμερος, τῷ Πειθοῦς παγχρίστῳ συγκραθεὶς ἐπὶ προφάνσει θηρός.
Γυναῖκες, ὡς δέδοικα μὴ περαιτέρω πεπραγμέν’ ᾖ μοι πάνθ’ ὅσ’ ἀρτίως ἔδρων.
Τί δ’ ἔστι, Δῃάνειρα, τέκνον Οἰνέως; Οὐκ οἶδ’· ἀθυμῶ δ’ εἰ φανήσομαι τάχα κακὸν μέγ’ ἐκπράξασ’ ἀπ’ ἐλπίδος καλῆς.
Οὐ δή τι τῶν σῶν Ἡρακλεῖ δωρημάτων; Μάλιστά γ’· ὥστε μήποτ’ ἂν προθυμίαν ἄδηλον ἔργου τῳ παραινέσαι λαβεῖν.
Δίδαξον, εἰ διδακτόν, ἐξ ὅτου φοβῇ.
Τοιοῦτον ἐκβέβηκεν οἷον, ἢν φράσω, γυναῖκες, ὑμῖν, θαῦμ’ ἀνέλπιστον μαθεῖν.
Ὧι γὰρ τὸν ἐνδυτῆρα πέπλον ἀρτίως ἔχριον ἀργῆτ’, οἰὸς εὐείρῳ πόκῳ, τοῦτ’ ἠφάνισται διάβορον πρὸς οὐδενὸς.
τῶν ἔνδον, ἀλλ’ ἐδεστὸν ἐξ αὑτοῦ φθίνει, καὶ ψῇ κατ’ ἄκρας σπιλάδος· ὡς δ’ εἰδῇς ἅπαν ᾗ τοῦτ’ ἐπράχθη, μείζον’ ἐκτενῶ λόγον.
Ἐγὼ γὰρ ὧν ὁ θήρ με Κένταυρος πονῶν πλευρὰν πικρᾷ γλωχῖνι προὐδιδάξατο, παρῆκα θεσμῶν οὐδέν, ἀλλ’ ἐσῳζόμην, χαλκῆς ὅπως δύσνιπτον ἐκ δέλτου γραφήν.
Καί μοι τάδ’ ἦν πρόρρητα καὶ τοιαῦτ’ ἔδρων· τὸ φάρμακον τοῦτ’ ἄπυρον ἀκτῖνός τ’ ἀεὶ θερμῆς ἄθικτον ἐν μυχοῖς σῴζειν ἐμέ, ἕως νιν ἀρτίχριστον ἁρμόσαιμί που.
Κἄδρων τοιαῦτα· νῦν δ’, ὅτ’ ἦν ἐργαστέον, ἔχρισα μὲν κατ’ οἶκον ἐν δόμοις κρυφῇ μαλλῷ, σπάσασα κτησίου βοτοῦ λάχνην, κἄθηκα συμπτύξασ’ ἀλαμπὲς ἡλίου κοίλῳ ζυγάστρῳ δῶρον, ὥσπερ εἴδετε.
Εἴσω δ’ ἀποστείχουσα δέρκομαι φάτιν ἄφραστον, ἀξύμβλητον ἀνθρώπῳ μαθεῖν.
Τὸ γὰρ κάταγμα τυγχάνω ῥίψασά πως τῆς οἰὸς ᾧ προὔχριον ἐς μέσην φλόγα, ἀκτῖν’ ἐς ἡλιῶτιν· ὡς δ’ ἐθάλπετο, ῥεῖ πᾶν ἄδηλον καὶ κατέψηκται χθονί, μορφῇ μάλιστ’ εἰκαστὸν ὥστε πρίονος ἐκβρώματ’ ἂν βλέψειας ἐν τομῇ ξύλου.
Τοιόνδε κεῖται προπετές· ἐκ δὲ γῆς ὅθεν προὔκειτ’ ἀναζέουσι θρομβώδεις ἀφροί, γλαυκῆς ὀπώρας ὥστε πίονος ποτοῦ χυθέντος εἰς γῆν Βακχίας ἀπ’ ἀμπέλου.
Ὥστ’ οὐκ ἔχω τάλαινα ποῖ γνώμης πέσω, ὁρῶ δ’ ἔμ’ ἔργον δεινὸν ἐξειργασμένην.
Πόθεν γὰρ ἄν ποτ’, ἀντὶ τοῦ θνῄσκων ὁ θὴρ ἐμοὶ παρέσχ’ εὔνοιαν, ἧς ἔθνῃσχ’ ὕπερ; οὐκ ἔστιν· ἀλλὰ τὸν βαλόντ’ ἀποφθίσαι χρῄζων ἔθελγέ μ’· ὧν ἐγὼ μεθύστερον, ὅτ’ οὐκέτ’ ἀρκεῖ, τὴν μάθησιν ἄρνυμαι.
Μόνη γὰρ αὐτόν, εἴ τι μὴ ψευσθήσομαι γνώμης, ἐγὼ δύστηνος ἐξαποφθερῶ· τὸν γὰρ βαλόντ’ ἄτρακτον οἶδα καὶ θεόν, Χείρωνα πημήναντα, χὦνπερ ἂν θίγῃ φθείρει τὰ πάντα κνώδαλ’· ἐκ δὲ τοῦδ’ ὅδε σφαγῶν διελθὼν ἰὸς αἵματος μέλας πῶς οὐκ ὀλεῖ καὶ τόνδε; δόξῃ γοῦν ἐμῇ.
Καίτοι δέδοκται, κεῖνος εἰ σφαλήσεται, ταὐτῇ σὺν ὁρμῇ κἀμὲ συνθανεῖν ἅμα· ζῆν γὰρ κακῶς κλύουσαν οὐκ ἀνασχετόν, ἥτις προτιμᾷ μὴ κακὴ πεφυκέναι.
Ταρβεῖν μὲν ἔργα δείν’ ἀναγκαίως ἔχει, τὴν δ’ ἐλπίδ’ οὐ χρὴ τῆς τύχης κρίνειν πάρος.
Οὐκ ἔστιν ἐν τοῖς μὴ καλοῖς βουλεύμασιν οὐδ’ ἐλπὶς ἥτις καὶ θράσος τι προξενεῖ.
Ἀλλ’ ἀμφὶ τοῖς σφαλεῖσι μὴ ’ξ ἑκουσίας ὀργὴ πέπειρα, τῆς σε τυγχάνειν πρέπει.
Τοιαῦτα δ’ ἂν λέξειεν οὐχ ὁ τοῦ κακοῦ κοινωνός, ἀλλ’ ᾧ μηδέν ἐστ’ οἴκοι βαρύ.
Σιγᾶν ἂν ἁρμόζοι σε τὸν πλείω λόγον, εἰ μή τι λέξεις παιδὶ τῷ σαυτῆς· ἐπεὶ πάρεστι μαστὴρ πατρὸς ὃς πρὶν ᾤχετο.
Ὦ μῆτερ, ὡς ἂν ἐκ τριῶν σ’ ἓν εἱλόμην, ἢ μηκέτ’ εἶναι ζῶσαν, ἢ σεσωσμένην ἄλλου κεκλῆσθαι μητέρ’, ἢ λῴους φρένας τῶν νῦν παρουσῶν τῶνδ’ ἀμείψασθαί ποθεν.
Τί δ’ ἐστίν, ὦ παῖ, πρός γ’ ἐμοῦ στυγούμενον; Τὸν ἄνδρα τὸν σὸν ἴσθι, τὸν δ’ ἐμὸν λέγω πατέρα, κατακτείνασα τῇδ’ ἐν ἡμέρᾳ.
Οἴμοι, τίν’ ἐξήνεγκας, ὦ τέκνον, λόγον; Ὃν οὐχ οἷόν τε μὴ τελεσθῆναι· τὸ γὰρ φανθὲν τίς ἂν δύναιτ’ <ἂν> ἀγένητον ποεῖν; Πῶς εἶπας, ὦ παῖ; τοῦ πάρ’ ἀνθρώπων μαθὼν ἄζηλον οὕτως ἔργον εἰργάσθαι με φῄς; Αὐτὸς βαρεῖαν ξυμφορὰν ἐν ὄμμασιν πατρὸς δεδορκὼς κοὐ κατὰ γλῶσσαν κλύων.
Ποῦ δ’ ἐμπελάζεις τἀνδρὶ καὶ παρίστασαι; Εἰ χρὴ μαθεῖν σε, πάντα δὴ φωνεῖν χρεών.
Ὅθ’ εἷρπε κλεινὴν Εὐρύτου πέρσας πόλιν, νίκης ἄγων τροπαῖα κἀκροθίνια, ἀκτή τις ἀμφίκλυστος Εὐβοίας ἄκρον Κήναιον ἔστιν, ἔνθα πατρῴῳ Διὶ βωμοὺς ὁρίζει τεμενίαν τε φυλλάδα· οὗ νιν τὰ πρῶτ’ ἐσεῖδον ἄσμενος πόθῳ.
Μέλλοντι δ’ αὐτῷ πολυθύτους τεύχειν σφαγὰς κῆρυξ ἀπ’ οἴκων ἵκετ’ οἰκεῖος Λίχας, τὸ σὸν φέρων δώρημα, θανάσιμον πέπλον· ὃν κεῖνος ἐνδύς, ὡς σὺ προὐξεφίεσο, ταυροκτονεῖ μὲν δώδεκ’ ἐντελεῖς ἔχων λείας ἀπαρχὴν βοῦς· ἀτὰρ τὰ πάνθ’ ὁμοῦ ἑκατὸν προσῆγε συμμιγῆ βοσκήματα.
Καὶ πρῶτα μὲν δείλαιος ἵλεῳ φρενὶ κόσμῳ τε χαίρων καὶ στολῇ κατηύχετο· ὅπως δὲ σεμνῶν ὀργίων ἐδαίετο φλὸξ αἱματηρὰ κἀπὸ πιείρας δρυός, ἱδρὼς ἀνῄει χρωτὶ καὶ προσπτύσσετο πλευραῖσιν ἀρτίκολλος, ὥστε τέκτονος, χιτὼν ἅπαν κατ’ ἄρθρον· ἦλθε δ’ ὀστέων ὀδαγμὸς ἀντίσπαστος· εἶτα φοινίας ἐχθρᾶς ἐχίδνης ἰὸς ὣς ἐδαίνυτο.
Ἐνταῦθα δὴ βόησε τὸν δυσδαίμονα Λίχαν, τὸν οὐδὲν αἴτιον τοῦ σοῦ κακοῦ, ποίαις ἐνέγκοι τόνδε μηχαναῖς πέπλον· ὁ δ’ οὐδὲν εἰδὼς δύσμορος τὸ σὸν μόνης δώρημ’ ἔλεξεν, ὥσπερ ἦν ἐσταλμένον.
Κἀκεῖνος ὡς ἤκουσε καὶ διώδυνος σπαραγμὸς αὐτοῦ πλευμόνων ἀνθήψατο, μάρψας ποδός νιν ἄρθρον ᾗ λυγίζεται ῥιπτεῖ πρὸς ἀμφίκλυστον ἐκ πόντου πέτραν· κόμης δὲ λευκὸν μυελὸν ἐκραίνει, μέσου κρατὸς διασπαρέντος αἵματός θ’ ὁμοῦ.
Ἅπας δ’ ἀνηυφήμησεν οἰμωγῇ λεώς, τοῦ μὲν νοσοῦντος, τοῦ δὲ διαπεπραγμένου· κοὐδεὶς ἐτόλμα τἀνδρὸς ἀντίον μολεῖν.
Ἐσπᾶτο γὰρ πέδονδε καὶ μετάρσιος βοῶν, ἰύζων· ἀμφὶ δ’ ἐκτύπουν πέτραι, Λοκρῶν ὄρειοι πρῶνες Εὐβοίας τ’ ἄκραι.
Ἐπεὶ δ’ ἀπεῖπε, πολλὰ μὲν τάλας χθονὶ ῥιπτῶν ἑαυτόν, πολλὰ δ’ οἰμωγῇ βοῶν, τὸ δυσπάρευνον λέκτρον ἐνδατούμενος σοῦ τῆς ταλαίνης, καὶ τὸν Οἰνέως γάμον οἷον κατακτήσαιτο λυμαντὴν βίου, τότ’ ἐκ προσέδρου λιγνύος διάστροφον ὀφθαλμὸν ἄρας εἶδέ μ’ ἐν πολλῷ στρατῷ δακρυρροοῦντα, καί με προσβλέψας καλεῖ· «Ὦ παῖ, πρόσελθε, μὴ φύγῃς τοὐμὸν κακόν, μηδ’ εἴ σε χρὴ θανόντι συνθανεῖν ἐμοί· ἀλλ’ ἆρον ἔξω, καὶ μάλιστα μέν με θὲς ἐνταῦθ’ ὅπου με μή τις ὄψεται βροτῶν· εἰ δ’ οἶκτον ἴσχεις, ἀλλά μ’ ἔκ γε τῆσδε γῆς πόρθμευσον ὡς τάχιστα, μηδ’ αὐτοῦ θάνω.» Τοσαῦτ’ ἐπισκήψαντος, ἐν μέσῳ σκάφει θέντες σφε πρὸς γῆν τήνδ’ ἐκέλσαμεν μόλις βρυχώμενον σπασμοῖσι· καί νιν αὐτίκα ἢ ζῶντ’ ἐσόψεσθ’ ἢ τεθνηκότ’ ἀρτίως.
Τοιαῦτα, μῆτερ, πατρὶ βουλεύσασ’ ἐμῷ καὶ δρῶσ’ ἐλήφθης, ὧν σε ποίνιμος Δίκη τείσαιτ’ Ἐρινύς τ’· εἰ θέμις δ’, ἐπεύχομαι· θέμις δ’, ἐπεί μοι τὴν θέμιν σὺ προὔβαλες, πάντων ἄριστον ἄνδρα τῶν ἐπὶ χθονὶ κτείνασ’, ὁποῖον ἄλλον οὐκ ὄψει ποτέ.
Τί σῖγ’ ἀφέρπεις; οὐ κάτοισθ’ ὁθούνεκα ξυνηγορεῖς σιγῶσα τῷ κατηγόρῳ; Ἐᾶτ’ ἀφέρπειν· οὖρος ὀφθαλμῶν ἐμῶν αὐτῇ γένοιτ’ ἄπωθεν ἑρπούσῃ καλῶς· ὄγκον γὰρ ἄλλως ὀνόματος τί δεῖ τρέφειν μητρῷον, ἥτις μηδὲν ὡς τεκοῦσα δρᾷ; Ἀλλ’ ἑρπέτω χαίρουσα· τὴν δὲ τέρψιν ἣν τὠμῷ δίδωσι πατρί, τήνδ’ αὐτὴ λάβοι.
Ἴδ’ οἷον, ὦ παῖδες, προσέμειξεν ἄφαρ  τοὔπος τὸ θεοπρόπον ἡμῖν τᾶς παλαιφάτου προνοίας, ὅ τ’ ἔλακεν, ὁπότε τελεόμηνος ἐκφέροι δωδέκατος ἄροτος, ἀναδοχὰν τελεῖν πόνων τῷ Διὸς αὐτόπαιδι· καὶ τάδ’ ὀρθῶς ἔμπεδα κατουρίζει. Πῶς γὰρ ἂν ὁ μὴ λεύσσων ἔτι ποτ’ ἔτ’ ἐπίπονον ἔχοι θανὼν λατρείαν; Εἰ γάρ σφε Κενταύρου φονίᾳ νεφέλᾳ  χρίει δολοποιὸς ἀνάγκα πλευρά, προστακέντος ἰοῦ, ὃν τέκετο θάνατος, ἔτρεφε δ’ αἰόλος δράκων, πῶς ὅδ’ ἂν ἀέλιον ἕτερον ἢ τανῦν ἴδοι, δεινοτάτῳ μὲν ὕδρας προστετακὼς φάσματι, μελαγχαίτα τ’ ἄμμιγά νιν αἰκίζει φόνια δολιόμυθα κέντρ’ ἐπιζέσαντα; Ὧν ἅδ’ ἁ τλάμων ἄοκνος  μεγάλαν προσορῶσα δόμοις βλάβαν νέων ἀϊσσόντων γάμων, τὰ μὲν οὔτι προσέβαλεν, τὰ δ’ ἀπ’ ἀλλόθρου γνώμας μολόντ’ ὀλεθρίαις<ι> συναλλαγαῖς ἦ που ὀλοὰ στένει, ἦ που ἀδινῶν χλωρὰν τέγγει δακρύων ἄχναν.
Ἁ δ’ ἐρχομένα μοῖρα προφαίνει δολί- αν καὶ μεγάλαν ἄταν.
Ἔρρωγεν παγὰ δακρύων,  κέχυται νόσος, ὦ πόποι, οἷον <ἐξ> ἀναρσίων οὔπω <ποτ’ ἄνδρ’> ἀγακλειτὸν ἐπέμολε<ν> πάθος οἰκτίσαι.
Ἰὼ κελαινὰ λόγχα προμάχου δορός, ἃ τότε θοὰν νύμφαν ἄγαγες ἀπ’ αἰπεινᾶς τάνδ’ Οἰχαλίας αἰχμᾷ.
Ἁ δ’ ἀμφίπολος Κύπρις ἄναυδος φανε- ρὰ τῶνδ’ ἐφάνη πράκτωρ.
Πότερον ἐγὼ μάταιος, ἢ κλύω τινὸς οἴκτου δι’ οἴκων ἀρτίως ὁρμωμένου; Τί φημί· Ἠχεῖ τις οὐκ ἄσημον, ἀλλὰ δυστυχῆ κωκυτὸν εἴσω, καί τι καινίζει στέγη.
Ξύνες δὲ τήνδ’ ὡς ἀήθης καὶ συνωφρυωμένη χωρεῖ πρὸς ἡμᾶς γραῖα σημαίνουσά τι.
Ὦ παῖδες, ὡς ἄρ’ ἡμὶν οὐ σμικρῶν κακῶν ἦρξεν τὸ δῶρον Ἡρακλεῖ τὸ πόμπιμον.
Τί δ’, ὦ γεραιά, καινοποιηθὲν λέγεις; Βέβηκε Δῃάνειρα τὴν πανυστάτην ὁδῶν ἁπασῶν ἐξ ἀκινήτου ποδός.
Οὐ δή ποθ’ ὡς θανοῦσα; Πάντ’ ἀκήκοας.
Τέθνηκεν ἡ τάλαινα; Δεύτερον κλύεις.
Τάλαιν’ ὀλεθρία, τίνι τρόπῳ θανεῖν σφε φῄς; Σχετλιώτατα πρός γε πρᾶξιν.
Εἰπὲ τῷ μόρῳ, γύναι, ξυντρέχει.
Αὑτὴν διηίστωσεν.
Τίς θυμός, ἢ τίνες νόσοι τάνδ’ αἰχμᾷ βέλεος κακοῦ ξυνεῖλε; Πῶς ἐμήσατο πρὸς θανάτῳ θάνατον ἀνύσασα μόνα; Στονόεντος ἐν τομᾷ σιδάρου.
Ἐπεῖδες, ὦ ματαία, τάνδ’ ὕβριν; Ἐπεῖδον, ὡς δὴ πλησία παραστάτις.
Τίς ἦν; πῶς; φέρ’ εἰπέ.
Αὐτὴ πρὸς αὑτῆς χειροποιεῖται τάδε.
Τί φωνεῖς; Σαφηνῆ.
Ἔτεκεν ἔτεκεν μεγάλαν ἁ νέορτος ἅδε νύμφα δόμοισι τοῖσδ’ Ἐρινύν.
Ἄγαν γε· μᾶλλον δ’, εἰ παροῦσα πλησία ἔλευσσες οἷ’ ἔδρασε, κάρτ’ ἂν ᾤκτισας.
Καὶ ταῦτ’ ἔτλη τις χεὶρ γυναικεία κτίσαι; Δεινῶς γε· πεύσῃ δ’, ὥστε μαρτυρεῖν ἐμοί.
Ἐπεὶ παρῆλθε δωμάτων εἴσω μόνη καὶ παῖδ’ ἐν αὐλαῖς εἶδε κοῖλα δέμνια στορνύνθ’, ὅπως ἄψορρον ἀντῴη πατρί, κρύψασ’ ἑαυτὴν ἔνθα μή τις εἰσίδοι, βρυχᾶτο μὲν βωμοῖσι προσπίπτουσ’ ὅτι γένοιτ’ ἐρήμη, κλαῖε δ’ ὀργάνων ὅτου ψαύσειεν οἷς ἐχρῆτο δειλαία πάρος· ἄλλῃ δὲ κἄλλῃ δωμάτων στρωφωμένη, εἴ του φίλων βλέψειεν οἰκετῶν δέμας, ἔκλαιεν ἡ δύστηνος εἰσορωμένη, αὐτὴ τὸν αὑτῆς δαίμον’ ἀνακαλουμένη καὶ τὰς ἄπαιδας ἐς τὸ λοιπὸν οἰκίας.
Ἐπεὶ δὲ τῶνδ’ ἔληξεν, ἐξαίφνης σφ’ ὁρῶ τὸν Ἡράκλειον θάλαμον εἰσορμωμένην.
Κἀγὼ λαθραῖον ὄμμ’ ἐπεσκιασμένη φρούρουν· ὁρῶ δὲ τὴν γυναῖκα δεμνίοις τοῖς Ἡρακλείοις στρωτὰ βάλλουσαν φάρη.
Ὅπως δ’ ἐτέλεσε τοῦτ’, ἐπενθοροῦσ’ ἄνω καθέζετ’ ἐν μέσοισιν εὐνατηρίοις, καὶ δακρύων ῥήξασα θερμὰ νάματα ἔλεξεν· «Ὦ λέχη τε καὶ νυμφεῖ’ ἐμά, τὸ λοιπὸν ἤδη χαίρεθ’ ὡς ἔμ’ οὔποτε δέξεσθ’ ἔτ’ ἐν κοίταισι ταῖσδ’ εὐνήτριαν.» Τοσαῦτα φωνήσασα συντόνῳ χερὶ λύει τὸν αὑτῆς πέπλον ᾧ χρυσήλατος προὔκειτο μαστῶν περονίς, ἐκ δ’ ἐλώπισεν πλευρὰν ἅπασαν ὠλένην τ’ εὐώνυμον.
Κἀγὼ δρομαία βᾶσ’, ὅσονπερ ἔσθενον, τῷ παιδὶ φράζω τῆς τεχνωμένης τάδε.
Κἀν ᾧ τὸ κεῖσε δεῦρό τ’ ἐξορμώμεθα, ὁρῶμεν αὐτὴν ἀμφιπλῆγι φασγάνῳ πλευρὰν ὑφ’ ἧπαρ καὶ φρένας πεπληγμένην.
Ἰδὼν δ’ ὁ παῖς ᾤμωξεν· ἔγνω γὰρ τάλας τοὔργον κατ’ ὀργὴν ὡς ἐφάψειεν τόδε, ὄψ’ ἐκδιδαχθεὶς τῶν κατ’ οἶκον οὕνεκα ἄκουσα πρὸς τοῦ θηρὸς ἔρξειεν τάδε.
Κἀνταῦθ’ ὁ παῖς δύστηνος οὔτ’ ὀδυρμάτων ἐλείπετ’ οὐδέν, ἀμφί νιν γοώμενος, οὔτ’ ἀμφιπίπτων στόμασιν, ἀλλὰ πλευρόθεν πλευρὰν παρεὶς ἔκειτο πόλλ’ ἀναστένων, ὥς νιν ματαίως αἰτίᾳ βάλοι κακῇ, κλαίων ὁθούνεκ’ ἐκ δυοῖν ἔσοιθ’ ἅμα πατρός τ’ ἐκείνης τ’ ὠρφανισμένος βίον.
Τοιαῦτα τἀνθάδ’ ἐστίν· ὥστ’ εἴ τις δύο ἢ καί τι πλείους ἡμέρας λογίζεται, μάταιός ἐστιν· οὐ γὰρ ἔσθ’ ἥ γ’ αὔριον, πρὶν εὖ πάθῃ τις τὴν παροῦσαν ἡμέραν.
Πότερα πρότερον ἐπιστένω;  πότερα τέλεα περαιτέρω, δύσκριτ’ ἔμοιγε δυστάνῳ; Τάδε μὲν ἔχομεν ὁρᾶν δόμοις,  τάδε δὲ μένομεν ἐπ’ ἐλπίσιν· κοινὰ δ’ ἔχειν τε καὶ μέλλειν.
Εἴθ’ ἀνεμόεσσά τις  γένοιτ’ ἔπουρος ἑστιῶτις αὔρα, ἥτις μ’ ἀποικίσειεν ἐκ τόπων, ὅπως τὸν Δῖον ἄλκιμον γόνον μὴ ταρβαλέα θάνοι- μι μοῦνον εἰσιδοῦσ’ ἄφαρ· ἐπεὶ ἐν δυσαπαλλάκτοις ὀδύναις χωρεῖν πρὸ δόμων λέγουσιν ἄσπετόν τι θαῦμα.
Ἀγχοῦ δ’ ἄρα κοὐ μακρὰν  προὔκλαιον, ὀξύφωνος ὡς ἀηδών.
Ξένων γὰρ ἐξόμιλος ἥδε τις στάσις· πᾷ δ’ αὖ φορεῖ νιν, ὡς φίλου προκηδομένα, βαρεῖ- αν ἄψοφον φέρει βάσιν.
Αἰαῖ, ὅδ’ ἀναύδατος φέρεται.
Τί χρὴ θανόντα νιν ἢ καθ’ ὕπνον ὄντα κρῖναι; Οἴμοι ἐγὼ σοῦ, πάτερ, οἴμοι ἐγὼ σοῦ μέλεος.
Τί πάθω; τί δὲ μήσομαι; οἴμοι.
Σίγα, τέκνον, μὴ κινήσῃς ἀγρίαν ὀδύνην πατρὸς ὠμόφρονος· ζῇ γὰρ προπετής· ἀλλ’ ἴσχε δακὼν στόμα σόν. Πῶς φῄς, γέρον; ἦ ζῇ; Οὐ μὴ ’ξεγερεῖς τὸν ὕπνῳ κάτοχον, κἀκκινήσεις κἀναστήσειςφοιτάδα δεινὴν νόσον, ὦ τέκνον.
Ἀλλ’ ἐπί μοι μελέῳ βάρος ἄπλετον· ἐμμέμονε<ν> φρήν.
Ὦ Ζεῦ, ποῖ γᾶς ἥκω; παρὰ τοῖσι βροτῶν κεῖμαι πεπονημένος ἀλλήκτοις ὀδύναις; Οἴμοι <μοι> ἐγὼ τλάμων· ἡ δ’ αὖ μιαρὰ βρύκει. Φεῦ.
Ἆρ’ ἐξῄδησθ’ ὅσον ἦν κέρδος σιγῇ κεύθειν καὶ μὴ σκεδάσαι τῷδ’ ἀπὸ κρατὸς βλεφάρων θ’ ὕπνον; Οὐ γὰρ ἔχω πῶς ἂν στέρξαιμι κακὸν τόδε λεύσσων.
Ὦ Κηναία κρηπὶς βωμῶν, ἱερῶν οἵαν οἵων ἐπί μοι μελέῳ χάριν ἠνύσω, ὦ Ζεῦ· οἵαν μ’ ἄρ’ ἔθου λώβαν, οἵαν· ἣν μή ποτ’ ἐγὼ προσιδεῖν ὁ τάλας ὤφελον ὄσσοις, τόδ’ ἀκήλητον μανίας ἄνθος καταδερχθῆναι.
Τίς γὰρ ἀοιδός, τίς ὁ χειροτέχνης ἰατορίας, ὃς τήνδ’ ἄτην χωρὶς Ζηνὸς κατακηλήσει; θαῦμ’ ἂν πόρρωθεν ἰδοίμην.
Ἒ ἔ,  ἐᾶτέ μ<ε>, –⏑–, ἐᾶτέ με δύσμορον ὕστατον εὐνάσαι, ἐᾶτέ με δύστανον.
Πᾶ μου ψαύεις; ποῖ <ποῖ> κλίνεις; Ἀπολεῖς μ’, ἀπολεῖς.
Ἀνατέτροφας ὅ τι καὶ μύσῃ.
Ἧπταί μου, τοτοτοῖ, ἥδ’ αὖθ’ ἕρπει. Πόθεν ἔστ’, ὢ πάντων Ἑλλάνων ἀδικώτατοι ἀνέρες, οὓς δὴ πολλὰ μὲν ἐν πόντῳ, κατά τε δρία πάντα καθαίρων ὠλεκόμαν ὁ τάλας, καὶ νῦν ἐπὶ τῷδε νοσοῦντι οὐ πῦρ, οὐκ ἔγχος τις ὀνήσιμον οὐκ ἐπιτρέψει; Ἒ ἔ, οὐδ’ ἀπαράξαι <τις> κρᾶτα βίᾳ θέλει–⏑⏑–⏑– –⏑⏑– μολὼν τοῦ στυγεροῦ; Φεῦ φεῦ.
Ὦ παῖ τοῦδ’ ἀνδρός, τοὔργον τόδε μεῖζον ἀνήκει ἢ κατ’ ἐμὰν ῥώμαν· σὺ δὲ σύλλαβε· σοί τε γὰρ ἅμμα ἓν πλέον ἢ δύ’ ἐμοῦ σῴζειν. Ψαύω μὲν ἔγωγε, λαθίπονον δ’ ὀδυνᾶν οὔτ’ ἔνδοθεν οὔτε θύραθεν ἔστι μοι ἐξανύσαι· βιότου τοιαῦτα νέμει Ζεύς.
<Ἒ ἔ,>  Ὦ παῖ, ποῦ ποτ’ εἶ; Τᾷδέ με, τᾷδέ με πρόσλαβε κουφίσας. Ἒ ἔ, ἰὼ δαῖμον.
Θρῴσκει δ’ αὖ, θρῴσκει δειλαία διολοῦσ’ ἡμᾶς ἀποτίβατος ἀγρία νόσος.
Ὦ Παλλὰς <Παλλάς>, τόδε μ’ αὖ λωβᾶται. Ἰὼ παῖ, τὸν φύτορ’ οἰκτίρας ἀνεπίφθονον εἴρυσον ἔγχος, παῖσον ἐμᾶς ὑπὸ κλῇδος· ἀκοῦ δ’ ἄχος ᾧ μ’ ἐχόλωσεν σὰ μάτηρ ἄθεος, τὰν ὧδ’ ἐπίδοιμι πεσοῦσαν αὕτως, ὧδ’ αὕτως, ὥς μ’ ὤλεσεν –⏑⏑––.<Ἒ ἔ,> Ὦ Διὸς αὐθαίμων, ὦ γλυκὺς Ἀΐδας, εὔνασον, εὔνασόν μ’ ὠκυπέτᾳ μόρῳ τὸν μέλεον φθίσας.
Κλύουσ’ ἔφριξα τάσδε συμφοράς, φίλαι, ἄνακτος, οἵαις οἷος ὢν ἐλαύνεται.
Ὦ πολλὰ δὴ καὶ θερμὰ καὶ λόγῳ κακὰ καὶ χερσὶ καὶ νώτοισι μοχθήσας ἐγώ· κοὔπω τοιοῦτον οὔτ’ ἄκοιτις ἡ Διὸς προὔθηκεν οὔθ’ ὁ στυγνὸς Εὐρυσθεὺς ἐμοὶ οἷον τόδ’ ἡ δολῶπις Οἰνέως κόρη καθῆψεν ὤμοις τοῖς ἐμοῖς Ἐρινύων ὑφαντὸν ἀμφίβληστρον, ᾧ διόλλυμαι.
Πλευραῖσι γὰρ προσμαχθὲν ἐκ μὲν ἐσχάτας βέβρωκε σάρκας, πλεύμονός τ’ ἀρτηρίας ῥοφεῖ ξυνοικοῦν· ἐκ δὲ χλωρὸν αἷμά μου πέπωκεν ἤδη, καὶ διέφθαρμαι δέμας τὸ πᾶν ἀφράστῳ τῇδε χειρωθεὶς πέδῃ.
Κοὐ ταῦτα λόγχη πεδιάς, οὔθ’ ὁ γηγενὴς στρατὸς Γιγάντων, οὔτε θήρειος βία, οὔθ’ Ἑλλάς, οὔτ’ ἄγλωσσος, οὔθ’ ὅσην ἐγὼ γαῖαν καθαίρων ἱκόμην, ἔδρασέ πω· γυνὴ δέ, θῆλυς οὖσα κοὐκ ἀνδρὸς φύσιν, μόνη με δὴ καθεῖλε φασγάνου δίχα.
Ὦ παῖ, γενοῦ μοι παῖς ἐτήτυμος γεγώς, καὶ μὴ τὸ μητρὸς ὄνομα πρεσβεύσῃς πλέον.
Δός μοι χεροῖν σαῖν αὐτὸς ἐξ οἴκου λαβὼν ἐς χεῖρα τὴν τεκοῦσαν, ὡς εἰδῶ σάφα εἰ τοὐμὸν ἀλγεῖς μᾶλλον ἢ κείνης, ὁρῶν λωβητὸν εἶδος ἐν δίκῃ κακούμενον.
Ἴθ’, ὦ τέκνον, τόλμησον, οἴκτιρόν τέ με πολλοῖσιν οἰκτρόν, ὅστις ὥστε παρθένος βέβρυχα κλαίων· καὶ τόδ’ οὐδ’ ἂν εἷς ποτε τόνδ’ ἄνδρα φαίη πρόσθ’ ἰδεῖν δεδρακότα, ἀλλ’ ἀστένακτος αἰὲν εἱπόμην κακοῖς· νῦν δ’ ἐκ τοιούτου θῆλυς ηὕρημαι τάλας.
Καὶ νῦν προσελθὼν στῆθι πλησίον πατρός, σκέψαι δ’ ὁποίας ταῦτα συμφορᾶς ὕπο πέπονθα· δείξω γὰρ τάδ’ ἐκ καλυμμάτων· ἰδού, θεᾶσθε πάντες ἄθλιον δέμας, ὁρᾶτε τὸν δύστηνον, ὡς οἰκτρῶς ἔχω.
Αἰαῖ, ὦ τάλας, αἰαῖ, ἔθαλψεν ἄτης σπασμὸς ἀρτίως ὅδ’ αὖ, διῇξε πλευρῶν, οὐδ’ ἀγύμναστόν μ’ ἐᾶν ἔοικεν ἡ τάλαινα διάβορος νόσος.
Ὦναξ Ἀΐδη, δέξαι μ’, ὦ Διὸς ἀκτίς, παῖσον· ἔνσεισον, ὦναξ, ἐγκατάσκηψον βέλος, πάτερ, κεραυνοῦ. Δαίνυται γὰρ αὖ πάλιν, ἤνθηκεν, ἐξώρμηκεν. Ὦ χέρες, χέρες, ὦ νῶτα καὶ στέρν’, ὦ φίλοι βραχίονες, ὑμεῖς ἐκεῖνοι δὴ καθέσταθ’ οἵ ποτε Νεμέας ἔνοικον, βουκόλων ἀλάστορα, λέοντ’, ἄπλατον θρέμμα κἀπροσήγορον, βίᾳ κατειργάσασθε, Λερναίαν θ’ ὕδραν, διφυῆ τ’ ἄμικτον ἱπποβάμονα στρατὸν θηρῶν, ὑβριστήν, ἄνομον, ὑπέροχον βίαν, Ἐρυμάνθιόν τε θῆρα, τόν θ’ ὑπὸ χθονὸς Ἅιδου τρίκρανον σκύλακ’, ἀπρόσμαχον τέρας, δεινῆς Ἐχίδνης θρέμμα, τόν τε χρυσέων δράκοντα μήλων φύλακ’ ἐπ’ ἐσχάτοις τόποις· ἄλλων τε μόχθων μυρίων ἐγευσάμην, κοὐδεὶς τροπαῖ’ ἔστησε τῶν ἐμῶν χερῶν.
Νῦν δ’ ὧδ’ ἄναρθρος καὶ κατερρακωμένος τυφλῆς ὑπ’ ἄτης ἐκπεπόρθημαι τάλας, ὁ τῆς ἀρίστης μητρὸς ὠνομασμένος, ὁ τοῦ κατ’ ἄστρα Ζηνὸς αὐδηθεὶς γόνος.
Ἀλλ’ εὖ γέ τοι τόδ’ ἴστε, κἂν τὸ μηδὲν ὦ κἂν μηδὲν ἕρπω, τήν γε δράσασαν τάδε χειρώσομαι κἀκ τῶνδε· προσμόλοι μόνον, ἵν’ ἐκδιδαχθῇ πᾶσιν ἀγγέλλειν ὅτι καὶ ζῶν κακούς γε καὶ θανὼν ἐτεισάμην.
Ὦ τλῆμον Ἑλλάς, πένθος οἷον εἰσορῶ ἕξουσαν, ἀνδρὸς τοῦδέ γ’ εἰ σφαλήσεται.
Ἐπεὶ παρέσχες ἀντιφωνῆσαι, πάτερ, σιγὴν παρασχών, κλῦθί μου νοσῶν ὅμως· αἰτήσομαι γάρ σ’ ὧν δίκαια τυγχάνειν.
Δός μοι σεαυτόν, μὴ τοσοῦτον ὡς δάκνῃ θυμῷ δύσοργος· οὐ γὰρ ἂν γνοίης ἐν οἷς χαίρειν προθυμῇ κἀν ὅτοις ἀλγεῖς μάτην.
Εἰπὼν ὃ χρῄζεις λῆξον· ὡς ἐγὼ νοσῶν οὐδὲν ξυνίημ’ ὧν σὺ ποικίλλεις πάλαι.
Τῆς μητρὸς ἥκω τῆς ἐμῆς φράσων ἐν οἷς νῦν ἐστιν οἷς θ’ ἥμαρτεν οὐχ ἑκουσία.
Ὦ παγκάκιστε, καὶ παρεμνήσω γὰρ αὖ τῆς πατροφόντου μητρός, ὡς κλύειν ἐμέ; Ἔχει γὰρ οὕτως ὥστε μὴ σιγᾶν πρέπειν.
Οὐ δῆτα, τοῖς γε πρόσθεν ἡμαρτημένοις.
Ἀλλ’ οὐδὲ μὲν δὴ τοῖς γ’ ἐφ’ ἡμέραν ἐρεῖς.
Λέγ’, εὐλαβοῦ δὲ μὴ φανῇς κακὸς γεγώς.
Λέγω· τέθνηκεν ἀρτίως νεοσφαγής.
Πρὸς τοῦ; τέρας τοι διὰ κακῶν ἐθέσπισας.
Αὐτὴ πρὸς αὑτῆς, οὐδενὸς πρὸς ἐκτόπου.
Οἴμοι· πρὶν ὡς χρῆν σφ’ ἐξ ἐμῆς θανεῖν χερός; Κἂν σοῦ στραφείη θυμός, εἰ τὸ πᾶν μάθοις.
Δεινοῦ λόγου κατῆρξας· εἰπὲ δ’ ᾗ νοεῖς.
Ἅπαν τὸ χρῆμ’, ἥμαρτε χρηστὰ μωμένη.
Χρήστ’, ὦ κάκιστε, πατέρα σὸν κτείνασα δρᾷ; Στέργημα γὰρ δοκοῦσα προσβαλεῖν σέθεν ἀπήμπλαχ’, ὡς προσεῖδε τοὺς ἔνδον γάμους.
Καὶ τίς τοσοῦτος φαρμακεὺς Τραχινίων; Νέσσος πάλαι Κένταυρος ἐξέπεισέ νιν τοιῷδε φίλτρῳ τὸν σὸν ἐκμῆναι πόθον.
Ἰοὺ ἰοὺ δύστηνος, οἴχομαι τάλας· ὄλωλ’ ὄλωλα, φέγγος οὐκέτ’ ἔστι μοι.
Οἴμοι, φρονῶ δὴ ξυμφορᾶς ἵν’ ἕσταμεν.
Ἴθ’, ὦ τέκνον· πατὴρ γὰρ οὐκέτ’ ἔστι σοι· κάλει τὸ πᾶν μοι σπέρμα σῶν ὁμαιμόνων, κάλει δὲ τὴν τάλαιναν Ἀλκμήνην, Διὸς μάτην ἄκοιτιν, ὡς τελευταίαν ἐμοῦ φήμην πύθησθε θεσφάτων ὅσ’ οἶδ’ ἐγώ.
Ἀλλ’ οὔτε μήτηρ ἐνθάδ’, ἀλλ’ ἐπακτίᾳ Τίρυνθι συμβέβηκεν ὥστ’ ἔχειν ἕδραν, παίδων δὲ τοὺς μὲν ξυλλαβοῦσ’ αὐτὴ τρέφει τοὺς δ’ ἂν τὸ Θήβης ἄστυ ναίοντας μάθοις· ἡμεῖς δ’ ὅσοι πάρεσμεν, εἴ τι χρή, πάτερ, πράσσειν, κλύοντες ἐξυπηρετήσομεν.
Σὺ δ’ οὖν ἄκουε τοὔργον· ἐξήκεις δ’ ἵνα φανεῖς ὁποῖος ὢν ἀνὴρ ἐμὸς καλῇ.
Ἐμοὶ γὰρ ἦν πρόφαντον ἐκ πατρὸς πάλαι πρὸς τῶν πνεόντων μηδενὸς θανεῖν ὕπο, ἀλλ’ ὅστις Ἅιδου φθίμενος οἰκήτωρ πέλοι.
Ὅδ’ οὖν ὁ θὴρ Κένταυρος, ὡς τὸ θεῖον ἦν πρόφαντον, οὕτω ζῶντά μ’ ἔκτεινεν θανών.
Φανῶ δ’ ἐγὼ τούτοισι συμβαίνοντ’ ἴσα μαντεῖα καινά, τοῖς πάλαι ξυνήγορα, ἃ τῶν ὀρείων καὶ χαμαικοιτῶν ἐγὼ Σελλῶν ἐσελθὼν ἄλσος εἰσεγραψάμην πρὸς τῆς πατρῴας καὶ πολυγλώσσου δρυός, ἥ μοι χρόνῳ τῷ ζῶντι καὶ παρόντι νῦν ἔφασκε μόχθων τῶν ἐφεστώτων ἐμοὶ λύσιν τελεῖσθαι· κἀδόκουν πράξειν καλῶς· τὸ δ’ ἦν ἄρ’ οὐδὲν ἄλλο πλὴν θανεῖν ἐμέ· τοῖς γὰρ θανοῦσι μόχθος οὐ προσγίγνεται.
Ταῦτ’ οὖν ἐπειδὴ λαμπρὰ συμβαίνει, τέκνον, δεῖ σ’ αὖ γενέσθαι τῷδε τἀνδρὶ σύμμαχον, καὶ μὴ ’πιμεῖναι τοὐμὸν ὀξῦναι στόμα, ἀλλ’ αὐτὸν εἰκάθοντα συμπράσσειν, νόμον κάλλιστον ἐξευρόντα, πειθαρχεῖν πατρί.
Ἀλλ’, ὦ πάτερ, ταρβῶ μὲν εἰς λόγου στάσιν τοιάνδ’ ἐπελθών, πείσομαι δ’ ἅ σοι δοκεῖ.
Ἔμβαλλε χεῖρα δεξιὰν πρώτιστά μοι.
Ὡς πρὸς τί πίστιν τήνδ’ ἄγαν ἐπιστρέφεις; Οὐ θᾶσσον οἴσεις μηδ’ ἀπιστήσεις ἐμοί; Ἰδοὺ προτείνω, κοὐδὲν ἀντειρήσεται.
Ὄμνυ Διός νυν τοῦ με φύσαντος κάρα— Ἦ μὴν τί δράσειν; Καὶ τόδ’ ἐξειρήσεται; Ἦ μὴν ἐμοὶ τὸ λεχθὲν ἔργον ἐκτελεῖν.
Ὄμνυμ’ ἔγωγε, Ζῆν’ ἔχων ἐπώμοτον.
Εἰ δ’ ἐκτὸς ἔλθοις, πημονὰς εὔχου λαβεῖν.
Οὐ μὴ λάβω, δράσω γάρ· εὔχομαι δ’ ὅμως.
Οἶσθ’ οὖν τὸν Οἴτης Ζηνὸς ὕψιστον πάγον; Οἶδ’, ὡς θυτήρ γε πολλὰ δὴ σταθεὶς ἄνω.
Ἐνταῦθά νυν χρὴ τοὐμὸν ἐξάραντά σε σῶμ’ αὐτόχειρα, καὶ ξὺν οἷς χρῄζεις φίλων, πολλὴν μὲν ὕλην τῆς βαθυρρίζου δρυὸς κείραντα, πολλὸν δ’ ἄρσεν’ ἐκτεμόνθ’ ὁμοῦ ἄγριον ἔλαιον, σῶμα τοὐμὸν ἐμβαλεῖν, καὶ πευκίνης λαβόντα λαμπάδος σέλας πρῆσαι. Γόου δὲ μηδὲν εἰσίτω δάκρυ, ἀλλ’ ἀστένακτος κἀδάκρυτος, εἴπερ εἶ τοῦδ’ ἀνδρός, ἔρξον· εἰ δὲ μή, μενῶ σ’ ἐγὼ καὶ νέρθεν ὢν ἀραῖος εἰσαεὶ βαρύς.
Οἴμοι, πάτερ, τί εἶπας; Οἷά μ’ εἴργασαι.
Ὁποῖα δραστέ’ ἐστίν· εἰ δὲ μή, πατρὸς ἄλλου γενοῦ του μηδ’ ἐμὸς κληθῇς ἔτι.
Οἴμοι μάλ’ αὖθις, οἷά μ’ ἐκκαλῇ, πάτερ, φονέα γενέσθαι καὶ παλαμναῖον σέθεν.
Οὐ δῆτ’ ἔγωγ’, ἀλλ’ ὧν ἔχω παιώνιον καὶ μοῦνον ἰατῆρα τῶν ἐμῶν κακῶν.
Καὶ πῶς ὑπαίθων σῶμ’ ἂν ἰῴμην τὸ σόν; Ἀλλ’ εἰ φοβῇ πρὸς τοῦτο, τἄλλα γ’ ἔργασαι.
Φορᾶς γέ τοι φθόνησις οὐ γενήσεται.
Ἦ καὶ πυρᾶς πλήρωμα τῆς εἰρημένης; Ὅσον γ’ ἂν αὐτὸς μὴ ποτιψαύων χεροῖν· τὰ δ’ ἄλλα πράξω κοὐ καμῇ τοὐμὸν μέρος.
Ἀλλ’ ἀρκέσει καὶ ταῦτα· πρόσνειμαι δέ μοι χάριν βραχεῖαν πρὸς μακροῖς ἄλλοις διδούς.
Εἰ καὶ μακρὰ κάρτ’ ἐστίν, ἐργασθήσεται.
Τὴν Εὐρυτείαν οἶσθα δῆτα παρθένον; Ἰόλην ἔλεξας, ὥς γ’ ἐπεικάζειν ἐμέ.
Ἔγνως. Τοσοῦτον δή σ’ ἐπισκήπτω, τέκνον· ταύτην, ἐμοῦ θανόντος, εἴπερ εὐσεβεῖν βούλει, πατρῴων ὁρκίων μεμνημένος, προσθοῦ δάμαρτα, μηδ’ ἀπιστήσῃς πατρί· μηδ’ ἄλλος ἀνδρῶν τοῖς ἐμοῖς πλευροῖς ὁμοῦ κλιθεῖσαν αὐτὴν ἀντὶ σοῦ λάβοι ποτέ, ἀλλ’ αὐτός, ὦ παῖ, τοῦτο κήδευσον λέχος.
Πείθου· τὸ γάρ τοι μεγάλα πιστεύσαντ’ ἐμοὶ σμικροῖς ἀπιστεῖν τὴν πάρος συγχεῖ χάριν.
Οἴμοι. Τὸ μὲν νοσοῦντι θυμοῦσθαι κακόν, τὸ δ’ ὧδ’ ὁρᾶν φρονοῦντα τίς ποτ’ ἂν φέροι; Ὡς ἐργασείων οὐδὲν ὧν λέγω θροεῖς.
Τίς γάρ ποθ’, ἥ μοι μητρὶ μὲν θανεῖν μόνη μεταίτιος σοί τ’ αὖθις ὡς ἔχεις ἔχειν, τίς ταῦτ’ ἄν, ὅστις μὴ ’ξ ἀλαστόρων νοσοῖ, ἕλοιτο; κρεῖσσον κἀμέ γ’, ὦ πάτερ, θανεῖν ἢ τοῖσιν ἐχθίστοισι συνναίειν ὁμοῦ.
Ἁνὴρ ὅδ’ ὡς ἔοικεν οὐ νεμεῖν ἐμοὶ φθίνοντι μοῖραν· ἀλλά τοι θεῶν ἀρὰ μενεῖ σ’ ἀπιστήσαντα τοῖς ἐμοῖς λόγοις.
Οἴμοι, τάχ’, ὡς ἔοικας, ὡς νοσεῖς φράσεις.
Σὺ γάρ μ’ ἀπ’ εὐνασθέντος ἐκκινεῖς κακοῦ.
Δείλαιος, ὡς ἐς πολλὰ τἀπορεῖν ἔχω.
Οὐ γὰρ δικαιοῖς τοῦ φυτεύσαντος κλύειν.
Ἀλλ’ ἐκδιδαχθῶ δῆτα δυσσεβεῖν, πάτερ; Οὐ δυσσέβεια, τοὐμὸν εἰ τέρψεις κέαρ.
Πράσσειν ἄνωγας οὖν με πανδίκως τάδε; Ἔγωγε· τούτων μάρτυρας καλῶ θεούς.
Τοιγὰρ ποήσω, κοὐκ ἀπώσομαι, τὸ σὸν θεοῖσι δεικνὺς ἔργον· οὐ γὰρ ἄν ποτε κακὸς φανείην σοί γε πιστεύσας, πάτερ.
Καλῶς τελευτᾷς, κἀπὶ τοῖσδε τὴν χάριν ταχεῖαν, ὦ παῖ, πρόσθες, ὡς πρὶν ἐμπεσεῖν σπαραγμὸν ἤ τιν’ οἶστρον, ἐς πυράν με θῇς.
Ἄγ’ ἐγκονεῖτ’, αἴρεσθε· παῦλά τοι κακῶν αὕτη, τελευτὴ τοῦδε τἀνδρὸς ὑστάτη.
Ἀλλ’ οὐδὲν εἴργει σοὶ τελειοῦσθαι τάδε, ἐπεὶ κελεύεις κἀξαναγκάζεις, πάτερ.
Ἄγε νυν, πρὶν τήνδ’ ἀνακινῆσαι νόσον, ὦ ψυχὴ σκληρά, χάλυβος λιθοκόλλητον στόμιον παρέχουσ’, ἀνάπαυε βοήν, ὡς ἐπίχαρτον τελέουσ’ ἀεκούσιον ἔργον.
Αἴρετ’, ὀπαδοί, μεγάλην μὲν ἐμοὶ τούτων θέμενοι συγγνωμοσύνην, μεγάλην δὲ θεῶν ἀγνωμοσύνην εἰδότες ἔργων τῶν πρασσομένων, οἳ φύσαντες καὶ κλῃζόμενοι πατέρες τοιαῦτ’ ἐφορῶσι πάθη.
Τὰ μὲν οὖν μέλλοντ’ οὐδεὶς ἐφορᾷ, τὰ δὲ νῦν ἑστῶτ’ οἰκτρὰ μὲν ἡμῖν, αἰσχρὰ δ’ ἐκείνοις, χαλεπώτατα δ’ οὖν ἀνδρῶν πάντων τῷ τήνδ’ ἄτην ὑπέχοντι.
Λείπου μηδὲ σύ, παρθέν’, ἀπ’ οἴκων, μεγάλους μὲν ἰδοῦσα νέους θανάτους, πολλὰ δὲ πήματα <καὶ> καινοπαθῆ· κοὐδὲν τούτων ὅ τι μὴ Ζεύς.
Ὦ τέκνα, Κάδμου τοῦ πάλαι νέα τροφή, τίνας ποθ’ ἕδρας τάσδε μοι θοάζετε ἱκτηρίοις κλάδοισιν ἐξεστεμμένοι; Πόλις δ’ ὁμοῦ μὲν θυμιαμάτων γέμει, ὁμοῦ δὲ παιάνων τε καὶ στεναγμάτων· ἁγὼ δικαιῶν μὴ παρ’ ἀγγέλων, τέκνα, ἄλλων ἀκούειν αὐτὸς ὧδ’ ἐλήλυθα, ὁ πᾶσι κλεινὸς Οἰδίπους καλούμενος.
Ἀλλ’, ὦ γεραιέ, φράζ’, ἐπεὶ πρέπων ἔφυς πρὸ τῶνδε φωνεῖν· τίνι τρόπῳ καθέστατε, δείσαντες ἢ στέρξαντες; ὡς θέλοντος ἂν ἐμοῦ προσαρκεῖν πᾶν· δυσάλγητος γὰρ ἂν εἴην τοιάνδε μὴ οὐ κατοικτίρων ἕδραν.
Ἀλλ’, ὦ κρατύνων Οἰδίπους χώρας ἐμῆς, ὁρᾷς μὲν ἡμᾶς ἡλίκοι προσήμεθα βωμοῖσι τοῖς σοῖς, οἱ μὲν οὐδέπω μακρὰν πτέσθαι σθένοντες, οἱ δὲ σὺν γήρᾳ βαρεῖς, ἱερεύς, ἐγὼ μὲν Ζηνός, οἵδε τ’ ᾐθέων λεκτοί· τὸ δ’ ἄλλο φῦλον ἐξεστεμμένον ἀγοραῖσι θακεῖ, πρός τε Παλλάδος διπλοῖς ναοῖς, ἐπ’ Ἰσμηνοῦ τε μαντείᾳ σποδῷ.
Πόλις γάρ, ὥσπερ καὐτὸς εἰσορᾷς, ἄγαν ἤδη σαλεύει, κἀνακουφίσαι κάρα βυθῶν ἔτ’ οὐχ οἵα τε φοινίου σάλου, φθίνουσα μὲν κάλυξιν ἐγκάρποις χθονός, φθίνουσα δ’ ἀγέλαις βουνόμοις τόκοισί τε ἀγόνοις γυναικῶν· ἐν δ’ ὁ πυρφόρος θεὸς σκήψας ἐλαύνει, λοιμὸς ἔχθιστος, πόλιν, ὑφ’ οὗ κενοῦται δῶμα Καδμεῖον, μέλας δ’ Ἅιδης στεναγμοῖς καὶ γόοις πλουτίζεται.
Θεοῖσι μέν νυν οὐκ ἰσούμενός σ’ ἐγὼ οὐδ’ οἵδε παῖδες ἑζόμεσθ’ ἐφέστιοι, ἀνδρῶν δὲ πρῶτον ἔν τε συμφοραῖς βίου κρίνοντες ἔν τε δαιμόνων ξυναλλαγαῖς, ὅς γ’ ἐξέλυσας ἄστυ καδμεῖον μολὼν σκληρᾶς ἀοιδοῦ δασμὸν ὃν παρείχομεν, καὶ ταῦθ’ ὑφ’ ἡμῶν οὐδὲν ἐξειδὼς πλέον οὐδ’ ἐκδιδαχθείς, ἀλλὰ προσθήκῃ θεοῦ λέγῃ νομίζῃ θ’ ἡμὶν ὀρθῶσαι βίον.
Νῦν τ’, ὦ κράτιστον πᾶσιν Οἰδίπου κάρα, ἱκετεύομέν σε πάντες οἵδε πρόστροποι ἀλκήν τιν’ εὑρεῖν ἡμίν, εἴτε του θεῶν φήμην ἀκούσας εἴτ’ ἀπ’ ἀνδρὸς οἶσθά του· ὡς τοῖσιν ἐμπείροισι καὶ τὰς ξυμφορὰς ζώσας ὁρῶ μάλιστα τῶν βουλευμάτων.
Ἴθ’, ὦ βροτῶν ἄριστ’, ἀνόρθωσον πόλιν· ἴθ’, εὐλαβήθηθ’· ὡς σὲ νῦν μὲν ἥδε γῆ σωτῆρα κλῄζει τῆς πάρος προθυμίας· ἀρχῆς δὲ τῆς σῆς μηδαμῶς μεμνώμεθα στάντες τ’ ἐς ὀρθὸν καὶ πεσόντες ὕστερον, ἀλλ’ ἀσφαλείᾳ τήνδ’ ἀνόρθωσον πόλιν.
Ὄρνιθι γὰρ καὶ τὴν τότ’ αἰσίῳ τύχην παρέσχες ἡμῖν, καὶ τανῦν ἴσος γενοῦ· ὡς, εἴπερ ἄρξεις τῆσδε γῆς ὥσπερ κρατεῖς, ξὺν ἀνδράσιν κάλλιον ἢ κενῆς κρατεῖν· ὡς οὐδέν ἐστιν οὔτε πύργος οὔτε ναῦς ἔρημος ἀνδρῶν μὴ ξυνοικούντων ἔσω.
ὦ παῖδες οἰκτροί, γνωτὰ κοὐκ ἄγνωτά μοι προσήλθεθ’ ἱμείροντες· εὖ γὰρ οἶδ’ ὅτι νοσεῖτε πάντες, καὶ νοσοῦντες ὡς ἐγὼ οὐκ ἔστιν ὑμῶν ὅστις ἐξ ἴσου νοσεῖ.
Τὸ μὲν γὰρ ὑμῶν ἄλγος εἰς ἕν’ ἔρχεται μόνον καθ’ αὑτόν, κοὐδέν’ ἄλλον, ἡ δ’ ἐμὴ ψυχὴ πόλιν τε κἀμὲ καὶ σ’ ὁμοῦ στένει.
Ὥστ’ οὐχ ὕπνῳ γ’ εὕδοντά μ’ ἐξεγείρετε· ἀλλ’ ἴστε πολλὰ μέν με δακρύσαντα δή, πολλὰς δ’ ὁδοὺς ἐλθόντα φροντίδος πλάνοις· ἣν δ’ εὖ σκοπῶν εὕρισκον ἴασιν μόνην, ταύτην ἔπραξα· παῖδα γὰρ Μενοικέως Κρέοντ’, ἐμαυτοῦ γαμβρόν, ἐς τὰ Πυθικὰ ἔπεμψα Φοίβου δώμαθ’, ὡς πύθοιθ’ ὅ τι δρῶν ἢ τί φωνῶν τήνδε ῥυσαίμην πόλιν.
Καί μ’ ἦμαρ ἤδη ξυμμετρούμενον χρόνῳ λυπεῖ τί πράσσει· τοῦ γὰρ εἰκότος πέρα ἄπεστι πλείω τοῦ καθήκοντος χρόνου.
Ὅταν δ’ ἵκηται, τηνικαῦτ’ ἐγὼ κακὸς μὴ δρῶν ἂν εἴην πάνθ’ ὅσ’ ἂν δηλοῖ θεός.
Ἀλλ’ εἰς καλὸν σύ τ’ εἶπας οἵδε τ’ ἀρτίως Κρέοντα προσστείχοντα σημαίνουσί μοι.
Ὦναξ Ἄπολλον, εἰ γὰρ ἐν τύχῃ γέ τῳ σωτῆρι βαίη, λαμπρὸς ὥσπερ ὄμματι.
Ἀλλ’ εἰκάσαι μέν, ἡδύς· οὐ γὰρ ἂν κάρα πολυστεφὴς ὧδ’ εἷρπε παγκάρπου δάφνης.
Τάχ’ εἰσόμεσθα· ξύμμετρος γὰρ ὡς κλύειν.
Ἄναξ, ἐμὸν κήδευμα, παῖ Μενοικέως, τίν’ ἡμὶν ἥκεις τοῦ θεοῦ φήμην φέρων; Ἐσθλήν· λέγω γὰρ καὶ τὰ δύσφορ’, εἰ τύχοι κατ’ ὀρθὸν ἐξελθόντα, πάντ’ ἂν εὐτυχεῖν.
Ἔστιν δὲ ποῖον τοὔπος; οὔτε γὰρ θρασὺς οὔτ’ οὖν προδείσας εἰμὶ τῷ γε νῦν λόγῳ.
Εἰ τῶνδε χρῄζεις πλησιαζόντων κλύειν, ἕτοιμος εἰπεῖν, εἴτε καὶ στείχειν ἔσω.
Ἐς πάντας αὔδα· τῶνδε γὰρ πλέον φέρω τὸ πένθος ἢ καὶ τῆς ἐμῆς ψυχῆς πέρι.
Λέγοιμ’ ἂν οἷ’ ἤκουσα τοῦ θεοῦ πάρα.
Ἄνωγεν ἡμᾶς Φοῖβος ἐμφανῶς ἄναξ μίασμα χῶρας ὡς τεθραμμένον χθονὶ ἐν τῇδ’ ἐλαύνειν μηδ’ ἀνήκεστον τρέφειν.
Ποίῳ καθαρμῷ; τίς ὁ τρόπος τῆς ξυμφορᾶς; Ἀνδρηλατοῦντας, ἢ φόνῳ φόνον πάλιν λύοντας, ὡς τόδ’ αἷμα χειμάζον πόλιν.
Ποίου γὰρ ἀνδρὸς τήνδε μηνύει τύχην; Ἦν ἡμίν, ὦναξ, Λάϊός ποθ’ ἡγεμὼν γῆς τῆσδε, πρὶν σὲ τήνδ’ ἀπευθύνειν πόλιν.
Ἔξοιδ’ ἀκούων· οὐ γὰρ εἰσεῖδόν γέ πω.
Τούτου θανόντος νῦν ἐπιστέλλει σαφῶς τοὺς αὐτοέντας χειρὶ τιμωρεῖν τινας.
Οἱ δ’ εἰσὶ ποῦ γῆς; ποῦ τόδ’ εὑρεθήσεται ἴχνος παλαιᾶς δυστέκμαρτον αἰτίας; Ἐν τῇδ’ ἔφασκε γῇ· τὸ δὲ ζητούμενον ἁλωτόν, ἐκφεύγει δὲ τἀμελούμενον.
Πότερα δ’ ἐν οἴκοις, ἢ ’ν ἀγροῖς ὁ Λάϊος, ἢ γῆς ἐπ’ ἄλλης τῷδε συμπίπτει φόνῳ; Θεωρός, ὡς ἔφασκεν, ἐκδημῶν πάλιν πρὸς οἶκον οὐκέθ’ ἵκεθ’, ὡς ἀπεστάλη.
Οὐδ’ ἄγγελός τις οὐδὲ συμπράκτωρ ὁδοῦ κατεῖδ’ ὅτου τις ἐκμαθὼν ἐχρήσατ’ ἄν; Θνῄσκουσι γάρ, πλὴν εἷς τις ὃς φόβῳ φυγὼν ὧν εἶδε πλὴν ἓν οὐδὲν εἶχ’ εἰδὼς φράσαι.
Τὸ ποῖον; Ἓν γὰρ πόλλ’ ἂν ἐξεύροι μαθεῖν, ἀρχὴν βραχεῖαν εἰ λάβοιμεν ἐλπίδος.
Λῃστὰς ἔφασκε συντυχόντας οὐ μιᾷ ῥώμῃ κτανεῖν νιν, ἀλλὰ σὺν πλήθει χερῶν.
Πῶς οὖν ὁ λῃστής, εἴ τι μὴ ξὺν ἀργύρῳ ἐπράσσετ’ ἐνθένδ’, ἐς τόδ’ ἂν τόλμης ἔβη; Δοκοῦντα ταῦτ’ ἦν· Λαΐου δ’ ὀλωλότος οὐδεὶς ἀρωγὸς ἐν κακοῖς ἐγίγνετο.
Κακὸν δὲ ποῖον ἐμποδών, τυραννίδος οὕτω πεσούσης, εἶργε τοῦτ’ ἐξειδέναι; Ἡ ποικιλῳδὸς Σφὶγξ τὸ πρὸς ποσὶ σκοπεῖν μεθέντας ἡμᾶς τἀφανῆ προσήγετο.
Ἀλλ’ ἐξ ὑπαρχῆς αὖθις αὔτ’ ἐγὼ φανῶ· ἐπαξίως γὰρ Φοῖβος, ἀξίως δὲ σύ, πρὸς τοῦ θανότος τήνδ’ ἔθεσθ’ ἐπιστροφήν· ὥστ’ ἐνδίκως ὄψεσθε κἀμὲ σύμμαχον, γῇ τῇδε τιμωροῦντα τῷ θεῷ θ’ ἅμα.
Ὑπὲρ γὰρ οὐχὶ τῶν ἀπωτέρω φίλων, ἀλλ’ αὐτὸς αὑτοῦ τοῦτ’ ἀποσκεδῶ μύσος.
Ὅστις γὰρ ἦν ἐκεῖνον ὁ κτανὼν τάχ’ ἂν κἄμ’ ἂν τοιαύτῃ χειρὶ τιμωρεῖν θέλοι· κείνῳ προσαρκῶν οὖν ἐμαυτὸν ὠφελῶ.
Ἀλλ’ ὡς τάχιστα, παῖδες, ὑμεῖς μὲν βάθρων ἵστασθε, τούσδ’ ἄραντες ἱκτῆρας κλάδους, ἄλλος δὲ Κάδμου λαὸν ὧδ’ ἀθροιζέτω, ὡς πᾶν ἐμοῦ δράσοντος· ἢ γὰρ εὐτυχεῖς σὺν τῷ θεῷ φανούμεθ’ ἢ πεπτωκότες.
Ὦ παῖδες, ἱστώμεσθα· τῶνδε γὰρ χάριν καὶ δεῦρ’ ἔβημεν ὧν ὅδ’ ἐξαγγέλλεται.
Φοῖβος δ’ ὁ πέμψας τάσδε μαντείας ἅμα σωτήρ θ’ ἵκοιτο καὶ νόσου παυστήριος.
Ὦ Διὸς ἁδυεπὲς φάτι, τίς ποτε  τᾶς πολυχρύσουΠυθῶνος ἀγλαὰς ἔβας Θήβας; Ἐκτέταμαι φοβερὰν φρένα,δείματι πάλλων, ἰήιε Δάλιε Παιάν, ἀμφὶ σοὶ ἁζόμενος τί μοι ἢ νέον ἢ περιτελλομέναις ὥραις πάλινἐξανύσεις χρέος· εἰπέ μοι, ὦ χρυσέας τέκνον Ἐλπίδος,ἄμβροτε Φάμα.
Πρῶτά σε κεκλόμενος, θύγατερ Διός,  ἄμβροτ’ Ἀθάνα, γαιάοχόν τ’ ἀδελφεὰνἌρτεμιν, ἃ κυκλόεντ’ ἀγορᾶς θρόνον εὐκλέα θάσσει, καὶ Φοῖβον ἑκαβόλον, ἰώ, τρισσοὶ ἀλεξίμοροι προφάνητέ μοι, εἴ ποτε καὶ προτέρας ἄτας ὕπερ ὀρνυμένας πόλει ἠνύσατ’ ἐκτοπίαν φλόγα πήματος, ἔλθετε καὶ νῦν.
Ὦ πόποι, ἀνάριθμα γὰρ φέρω  πήματα· νοσεῖ δέ μοι πρόπας στόλος, οὐδ’ ἔνι φροντίδος ἔγχος ᾧ τις ἀλέξεται· οὔτε γὰρ ἔκγονα κλυτᾶς χθονὸς αὔξεται οὔτε τόκοισιν ἰηίων καμάτων ἀνέχουσι γυναῖκες· ἄλλον δ’ ἂν ἄλλῳ προσίδοις ἅπερ εὔπτερον ὄρνιν κρεῖσσον ἀμαιμακέτου πυρὸς ὄρμενον ἀκτὰν πρὸς ἑσπέρου θεοῦ.
Ὧν πόλις ἀνάριθμος ὄλλυται·  νηλέα δὲ γένεθλα πρὸς πέδῳ θαναταφόρα κεῖται ἀνοίκτως· ἐν δ’ ἄλοχοι πολιαί τ’ ἔπι ματέρες ἀκτὰν παρὰ βώμιον ἄλλοθεν ἄλλαι λυγρῶν πόνων ἱκετῆρες ἐπιστενάχουσι.
Παιὰν δὲ λάμπει στονόεσσά τε γῆρυς ὅμαυλος· ὧν ὕπερ, ὦ χρυσέα θύγατερ Διός, εὐῶπα πέμψον ἀλκάν.
Ἄρεά τε τὸν μαλερόν, ὃς  νῦν ἄχαλκος ἀσπίδων φλέγει με περιβόατος ἀντιάζων, παλίσσυτον δράμημα νωτίσαι πάτρας ἄπουρον, εἴτ’ ἐς μέγαν θάλαμον Ἀμφιτρίτας, εἴτ’ ἐς τὸν ἀπόξενον ὅρμων Θρῄκιον κλύδωνα· τελεῖν γάρ, εἴ τι νὺξ ἀφῇ, τοῦτ’ ἐπ’ ἦμαρ ἔρχεται· τόν, ὦ <τᾶν> πυρφόρων ἀστραπᾶν κράτη νέμων, ὦ Ζεῦ πάτερ, ὑπὸ σῷ φθίσον κεραυνῷ.
Λύκει’ ἄναξ, τά τε σὰ χρυ-  σοστρόφων ἀπ’ ἀγκυλῶν βέλεα θέλοιμ’ ἂν ἀδάματ’ ἐνδατεῖσθαι ἀρωγὰ προσταθέντα, τάς τε πυρφόρους Ἀρτέμιδος αἴγλας, ξὺν αἷς Λύκι’ ὄρεα διᾴσσει· τὸν χρυσομίτραν τε κικλήσκω, τᾶσδ’ ἐπώνυμον γᾶς, οἰνῶπα Βάκχον εὔιον, Μαινάδων ὁμόστολον πελασθῆναι φλέγοντ’ ἀγλαῶπι – ⏑ – πεύκᾳ ’πὶ τὸν ἀπότιμον ἐν θεοῖς θεόν.
Αἰτεῖς· ἃ δ’ αἰτεῖς, τἄμ’ ἐὰν θέλῃς ἔπη κλύων δέχεσθαι τῇ νόσῳ θ’ ὑπηρετεῖν, ἀλκὴν λάβοις ἂν κἀνακούφισιν κακῶν.
Ἁγὼ ξένος μὲν τοῦ λόγου τοῦδ’ ἐξερῶ, ξένος δὲ τοῦ πραχθέντος· οὐ γὰρ ἂν μακρὰν ἴχνευον αὐτός, μὴ οὐκ ἔχων τι σύμβολον· νῦν δ’, ὕστερος γὰρ ἀστὸς εἰς ἀστοὺς τελῶ, ὑμῖν προφωνῶ πᾶσι Καδμείοις τάδε· «Ὅστις ποθ’ ὑμῶν Λάϊον τὸν Λαβδάκου κάτοιδεν ἀνδρὸς ἐκ τίνος διώλετο, τοῦτον κελεύω πάντα σημαίνειν ἐμοί· κεἰ μὲν φοβεῖται, τοὐπίκλημ’ ὑπεξέλοι αὐτὸς καθ’ αὑτοῦ· πείσεται γὰρ ἄλλο μὲν ἀστεργὲς οὐδέν, γῆς δ’ ἄπεισιν ἀσφαλής.
Εἰ δ’ αὖ τις ἄλλον οἶδεν ἢ ’ξ ἄλλης χθονὸς τὸν αὐτόχειρα, μὴ σιωπάτω· τὸ γὰρ κέρδος τελῶ ’γὼ χἠ χάρις προσκείσεται.
Εἰ δ’ αὖ σιωπήσεσθε, καί τις ἢ φίλου δείσας ἀπώσει τοὔπος ἢ χαὐτοῦ τόδε, ἃκ τῶνδε δράσω, ταῦτα χρὴ κλύειν ἐμοῦ.
Τὸν ἄνδρ’ ἀπαυδῶ τοῦτον, ὅστις ἐστί, γῆς τῆσδ’ ἧς ἐγὼ κράτη τε καὶ θρόνους νέμω μήτ’ εἰσδέχεσθαι μήτε προσφωνεῖν τινα, μήτ’ ἐν θεῶν εὐχαῖσι μήτε θύμασιν κοινὸν ποιεῖσθαι, μήτε χέρνιβος νέμειν· ὠθεῖν δ’ ἀπ’ οἴκων πάντας, ὡς μιάσματος τοῦδ’ ἡμὶν ὄντος, ὡς τὸ Πυθικὸν θεοῦ μαντεῖον ἐξέφηνεν ἀρτίως ἐμοί.
Ἐγὼ μὲν οὖν τοιόσδε τῷ τε δαίμονι τῷ τ’ ἀνδρὶ τῷ θανόντι σύμμαχος πέλω· κατεύχομαι δὲ τὸν δεδρακότ’, εἴτε τις εἷς ὢν λέληθεν εἴτε πλειόνων μέτα, κακὸν κακῶς νιν ἄμορον ἐκτρῖψαι βίον· ἐπεύχομαι δ’, οἴκοισιν εἰ ξυνέστιος ἐν τοῖς ἐμοῖς γένοιτ’ ἐμοῦ ξυνειδότος, παθεῖν ἅπερ τοῖσδ’ ἀρτίως ἠρασάμην.
Ὑμῖν δὲ ταῦτα πάντ’ ἐπισκήπτω τελεῖν, ὑπέρ τ’ ἐμαυτοῦ τοῦ θεοῦ τε τῆσδέ τε γῆς ὧδ’ ἀκάρπως κἀθέως ἐφθαρμένης.» Οὐδ’ εἰ γὰρ ἦν τὸ πρᾶγμα μὴ θεήλατον, ἀκάθαρτον ὑμᾶς εἰκὸς ἦν οὕτως ἐᾶν, ἀνδρός γ’ ἀρίστου βασιλέως ὀλωλότος, ἀλλ’ ἐξερευνᾶν· νῦν δ’ ἐπεὶ κυρῶ τ’ ἐγὼ ἔχων μὲν ἀρχὰς ἃς ἐκεῖνος εἶχε πρίν, ἔχων δὲ λέκτρα καὶ γυναῖχ’ ὁμόσπορον κοινῶν τε παίδων κοίν’ ἄν, εἰ κείνῳ γένος μὴ ’δυστύχησεν, ἦν ἂν ἐκπεφυκότα— νῦν δ’ ἐς τὸ κείνου κρᾶτ’ ἐνήλαθ’ ἡ τύχη· ἀνθ’ ὧν ἐγὼ τάδ’, ὡσπερεὶ τοὐμοῦ πατρός, ὑπερμαχοῦμαι, κἀπὶ πάντ’ ἀφίξομαι, ζητῶν τὸν αὐτόχειρα τοῦ φόνου λαβεῖν, τῷ Λαβδακείῳ παιδὶ Πολυδώρου τε καὶ τοῦ πρόσθε Κάδμου τοῦ πάλαι τ’ Ἀγήνορος· καὶ ταῦτα τοῖς μὴ δρῶσιν εὔχομαι θεοὺς μήτ’ ἀροτὸν αὐτοῖς γῆς ἀνιέναι τινά, μήτ’ οὖν γυναικῶν παῖδας, ἀλλὰ τῷ πότμῳ τῷ νῦν φθερεῖσθαι κἄτι τοῦδ’ ἐχθίονι.
Ὑμῖν δὲ τοῖς ἄλλοισι Καδμείοις ὅσοις τάδ’ ἔστ’ ἀρέσκονθ’ ἥ τε σύμμαχος Δίκη χοἰ πάντες εὖ ξυνεῖεν εἰσαεὶ θεοί.
Ὥσπερ μ’ ἀραῖον ἔλαβες, ὧδ’, ἄναξ, ἐρῶ· οὔτ’ ἔκτανον γὰρ οὔτε τὸν κτανόντ’ ἔχω δεῖξαι. Τὸ δὲ ζήτημα τοῦ πέμψαντος ἦν Φοίβου τόδ’ εἰπεῖν, ὅστις εἴργασταί ποτε.
Δίκαι’ ἔλεξας· ἀλλ’ ἀναγκάσαι θεοὺς ἃν μὴ θέλωσιν οὐδ’ ἂν εἷς δύναιτ’ ἀνήρ.
Τὰ δεύτερ’ ἐκ τῶνδ’ ἂν λέγοιμ’ ἅ μοι δοκεῖ.
Εἰ καὶ τρίτ’ ἔστι, μὴ παρῇς τὸ μὴ οὐ φράσαι.
Ἄνακτ’ ἄνακτι ταὔθ’ ὁρῶντ’ ἐπίσταμαι μάλιστα Φοίβῳ Τειρεσίαν, παρ’ οὗ τις ἂν σκοπῶν τάδ’, ὦναξ, ἐκμάθοι σαφέστατα.
Ἀλλ’ οὐκ ἐν ἀργοῖς οὐδὲ τοῦτ’ ἐπραξάμην· ἔπεμψα γὰρ Κρέοντος εἰπόντος διπλοῦς πομπούς· πάλαι δὲ μὴ παρὼν θαυμάζεται.
Καὶ μὴν τά γ’ ἄλλα κωφὰ καὶ παλαί’ ἔπη.
Τὰ ποῖα ταῦτα; πάντα γὰρ σκοπῶ λόγον.
Θανεῖν ἐλέχθη πρός τινων ὁδοιπόρων.
Ἤκουσα κἀγώ· τὸν δ’ ἰδόντ’ οὐδεὶς ὁρᾷ.
Ἀλλ’ εἴ τι μὲν δὴ δείματός γ’ ἔχει μέρος, τὰς σὰς ἀκούων οὐ μενεῖ τοιάσδ’ ἀράς.
Ὧι μή ’στι δρῶντι τάρβος, οὐδ’ ἔπος φοβεῖ.
Ἀλλ’ οὑξελέγξων αὐτὸν ἔστιν· οἵδε γὰρ τὸν θεῖον ἤδη μάντιν ὧδ’ ἄγουσιν, ᾧ τἀληθὲς ἐμπέφυκεν ἀνθρώπων μόνῳ.
Ὦ πάντα νωμῶν Τειρεσία, διδακτά τε ἄρρητά τ’ οὐράνιά τε καὶ χθονοστιβῆ, πόλιν μέν, εἰ καὶ μὴ βλέπεις, φρονεῖς δ’ ὅμως οἵᾳ νόσῳ σύνεστιν· ἧς σὲ προστάτην σωτῆρά τ’, ὦναξ, μοῦνον ἐξευρίσκομεν.
Φοῖβος γάρ, εἴ τι μὴ κλύεις τῶν ἀγγέλων, πέμψασιν ἡμῖν ἀντέπεμψεν, ἔκλυσιν μόνην ἂν ἐλθεῖν τοῦδε τοῦ νοσήματος, εἰ τοὺς κτανόντας Λάϊον μαθόντες εὖ κτείναιμεν ἢ γῆς φυγάδας ἐκπεμψαίμεθα.
Σὺ δ’ οὖν φθονήσας μήτ’ ἀπ’ οἰωνῶν φάτιν, μήτ’ εἴ τιν’ ἄλλην μαντικῆς ἔχεις ὁδόν, ῥῦσαι σεαυτὸν καὶ πόλιν, ῥῦσαι δ’ ἐμέ, ῥῦσαι δὲ πᾶν μίασμα τοῦ τεθνηκότος· ἐν σοὶ γάρ ἐσμεν· ἄνδρα δ’ ὠφελεῖν ἀφ’ ὧν ἔχοι τε καὶ δύναιτο κάλλιστος πόνων.
Φεῦ φεῦ, φρονεῖν ὡς δεινὸν ἔνθα μὴ τέλη λύῃ φρονοῦντι· ταῦτα γὰρ καλῶς ἐγὼ εἰδὼς διώλεσ’· οὐ γὰρ ἂν δεῦρ’ ἱκόμην.
Τί δ’ ἔστιν; ὡς ἄθυμος εἰσελήλυθας.
Ἄφες μ’ ἐς οἴκους· ῥᾷστα γὰρ τὸ σόν τε σὺ κἀγὼ διοίσω τοὐμόν, ἢν ἐμοὶ πίθῃ.
Οὔτ’ ἔννομ’ εἶπας οὔτε προσφιλῆ πόλει τῇδ’ ἥ σ’ ἔθρεψε, τήνδ’ ἀποστερῶν φάτιν.
Ὁρῶ γὰρ οὐδὲ σοὶ τὸ σὸν φώνημ’ ἰὸν πρὸς καιρόν· ὡς οὖν μηδ’ ἐγὼ ταὐτὸν πάθω— Μή, πρὸς θεῶν, φρονῶν γ’ ἀποστραφῇς ἐπεὶ πάντες σε προσκυνοῦμεν οἵδ’ ἱκτήριοι.
Πάντες γὰρ οὐ φρονεῖτ’· ἐγὼ δ’ οὐ μή ποτε τἄμ’, ὡς ἂν εἴπω μὴ τὰ σ’, ἐκφήνω κακά.
Τί φῄς; ξυνειδὼς οὐ φράσεις, ἀλλ’ ἐννοεῖς ἡμᾶς προδοῦναι καὶ καταφθεῖραι πόλιν; Ἐγὼ οὔτ’ ἐμαυτὸν οὔτε σ’ ἀλγυνῶ· τί ταῦτ’ ἄλλως ἐλέγχεις; οὐ γὰρ ἂν πύθοιό μου.
Οὐκ, ὦ κακῶν κάκιστε, καὶ γὰρ ἂν πέτρου φύσιν σύ γ’ ὀργάνειας, ἐξερεῖς ποτε, ἀλλ’ ὧδ’ ἄτεγκτος κἀτελεύτητος φανῇ; Ὀργὴν ἐμέμψω τὴν ἐμήν, τὴν σὴν δ’ ὁμοῦ ναίουσαν οὐ κατεῖδες, ἀλλ’ ἐμὲ ψέγεις.
Τίς γὰρ τοιαῦτ’ ἂν οὐκ ἂν ὀργίζοιτ’ ἔπη κλύων ἃ νῦν σὺ τήνδ’ ἀτιμάζεις πόλιν; Ἥξει γὰρ αὐτά, κἂν ἐγὼ σιγῇ στέγω.
Οὐκοῦν ἅ γ’ ἥξει καὶ σὲ χρὴ λέγειν ἐμοί.
Οὐκ ἂν πέρα φράσαιμι· πρὸς τάδ’, εἰ θέλεις, θυμοῦ δι’ ὀργῆς ἥτις ἀγριωτάτη.
Καὶ μὴν παρήσω γ’ οὐδέν, ὡς ὀργῆς ἔχω, ἅπερ ξυνίημ’. Ἴσθι γὰρ δοκῶν ἐμοὶ καὶ ξυμφυτεῦσαι τοὔργον, εἰργάσθαι θ’, ὅσον μὴ χερσὶ καίνων· εἰ δ’ ἐτύγχανες βλέπων, καὶ τοὔργον ἂν σοῦ τοῦτ’ ἔφην εἶναι μόνου.
Ἄληθες; ἐννέπω σὲ τῷ κηρύγματι ᾧπερ προεῖπας ἐμμένειν, κἀφ’ ἡμέρας τῆς νῦν προσαυδᾶν μήτε τούσδε μήτ’ ἐμέ, ὡς ὄντι γῆς τῆσδ’ ἀνοσίῳ μιάστορι.
Οὕτως ἀναιδῶς ἐξεκίνησας τόδε τὸ ῥῆμα, καὶ ποῦ τοῦτο φεύξεσθαι δοκεῖς; Πέφευγα· τἀληθὲς γὰρ ἰσχῦον τρέφω.
Πρὸς τοῦ διδαχθείς; οὐ γὰρ ἔκ γε τῆς τέχνης.
Πρὸς σοῦ· σὺ γάρ μ’ ἄκοντα προὐτρέψω λέγειν.
Ποῖον λόγον; λέγ’ αὖθις, ὡς μᾶλλον μάθω.
Οὐχὶ ξυνῆκας πρόσθεν; ἢ ’κπειρᾷ λέγειν; Οὐχ ὥστε γ’ εἰπεῖν γνωστόν· ἀλλ’ αὖθις φράσον.
Φονέα σέ φημι τἀνδρὸς οὗ ζητεῖς κυρεῖν.
Ἀλλ’ οὔ τι χαίρων δίς γε πημονὰς ἐρεῖς.
Εἴπω τι δῆτα κἄλλ’, ἵν’ ὀργίζῃ πλέον; Ὅσον γε χρῄζεις· ὡς μάτην εἰρήσεται.
Λεληθέναι σέ φημι σὺν τοῖς φιλτάτοις αἴσχισθ’ ὁμιλοῦντ’, οὐδ’ ὁρᾶν ἵν’ εἶ κακοῦ.
Ἦ καὶ γεγηθὼς ταῦτ’ ἀεὶ λέξειν δοκεῖς; Εἴπερ τί γ’ ἔστι τῆς ἀληθείας σθένος.
Ἀλλ’ ἔστι, πλὴν σοί· σοὶ δὲ τοῦτ’ οὐκ ἔστ’, ἐπεὶ τυφλὸς τά τ’ ὦτα τόν τε νοῦν τά τ’ ὄμματ’ εἶ.
Σὺ δ’ ἄθλιός γε ταῦτ’ ὀνειδίζων ἃ σοὶ οὐδεὶς ὃς οὐχὶ τῶνδ’ ὀνειδιεῖ τάχα.
Μιᾶς τρέφῃ πρὸς νυκτός, ὥστε μήτ’ ἐμὲ μήτ’ ἄλλον ὅστις φῶς ὁρᾷ βλάψαι ποτ’ ἄν.
Οὐ γάρ με μοῖρα πρός γε σοῦ πεσεῖν, ἐπεὶ ἱκανὸς Ἀπόλλων ᾧ τάδ’ ἐκπρᾶξαι μέλει.
Κρέοντος ἢ σοῦ ταῦτα τἀξευρήματα; Κρέων δέ σοι πῆμ’ οὐδέν, ἀλλ’ αὐτὸς σὺ σοί.
Ὦ πλοῦτε καὶ τυραννὶ καὶ τέχνη τέχνης ὑπερφέρουσα, τῷ πολυζήλῳ βίῳ ὅσος παρ’ ὑμῖν ὁ φθόνος φυλάσσεται, εἰ τῆσδέ γ’ ἀρχῆς οὕνεχ’, ἣν ἐμοὶ πόλις δωρητόν, οὐκ αἰτητόν, εἰσεχείρισεν, ταύτης Κρέων ὁ πιστός, οὑξ ἀρχῆς φίλος, λάθρᾳ μ’ ὑπελθὼν ἐκβαλεῖν ἱμείρεται, ὑφεὶς μάγον τοιόνδε μηχανορράφον, δόλιον ἀγύρτην, ὅστις ἐν τοῖς κέρδεσιν μόνον δέδορκε, τὴν τέχνην δ’ ἔφυ τυφλός.
Ἐπεί, φέρ’ εἰπέ, ποῦ σὺ μάντις εἶ σαφής; πῶς οὐχ, ὅθ’ ἡ ῥαψῳδὸς ἐνθάδ’ ἦν κύων, ηὔδας τι τοῖσδ’ ἀστοῖσιν ἐκλυτήριον; Καίτοι τό γ’ αἴνιγμ’ οὐχὶ τοὐπιόντος ἦν ἀνδρὸς διειπεῖν, ἀλλὰ μαντείας ἔδει· ἣν οὔτ’ ἀπ’ οἰωνῶν σὺ προὐφάνης ἔχων οὔτ’ ἐκ θεῶν του γνωτόν· ἀλλ’ ἐγὼ μολών, ὁ μηδὲν εἰδὼς Οἰδίπους, ἔπαυσά νιν, γνώμῃ κυρήσας οὐδ’ ἀπ’ οἰωνῶν μαθών· ὃν δὴ σὺ πειρᾷς ἐκβαλεῖν, δοκῶν θρόνοις παραστατήσειν τοῖς Κρεοντείοις πέλας.
Κλαίων δοκεῖς μοι καὶ σὺ χὠ συνθεὶς τάδε ἁγηλατήσειν· εἰ δὲ μὴ ’δόκεις γέρων εἶναι, παθὼν ἔγνως ἂν οἷά περ φρονεῖς.
Ἡμῖν μὲν εἰκάζουσι καὶ τὰ τοῦδ’ ἔπη ὀργῇ λελέχθαι καὶ τὰ σ’, Οἰδίπου, δοκεῖ.
Δεῖ δ’ οὐ τοιούτων, ἀλλ’ ὅπως τὰ τοῦ θεοῦ μαντεῖ’ ἄριστα λύσομεν, τόδε σκοπεῖν.
Εἰ καὶ τυραννεῖς, ἐξισωτέον τὸ γοῦν ἴσ’ ἀντιλέξαι· τοῦδε γὰρ κἀγὼ κρατῶ· οὐ γάρ τι σοὶ ζῶ δοῦλος, ἀλλὰ Λοξίᾳ, ὥστ’ οὐ Κρέοντος προστάτου γεγράψομαι.
Λέγω δ’, ἐπειδὴ καὶ τυφλόν μ’ ὠνείδισας· σὺ καὶ δέδορκας κοὐ βλέπεις ἵν’ εἶ κακοῦ, οὐδ’ ἔνθα ναίεις, οὐδ’ ὅτων οἰκεῖς μέτα.
Ἆρ’ οἶσθ’ ἀφ’ ὧν εἶ; καὶ λέληθας ἐχθρὸς ὢν τοῖς σοῖσιν αὐτοῦ νέρθε κἀπὶ γῆς ἄνω.
Καί σ’ ἀμφιπλὴξ μητρός τε καὶ τοῦ σοῦ πατρὸς ἐλᾷ ποτ’ ἐκ γῆς τῆσδε δεινόπους ἀρά, βλέποντα νῦν μὲν ὄρθ’, ἔπειτα δὲ σκότον.
Βοῆς δὲ τῆς σῆς ποῖος οὐκ ἔσται λιμήν, ποῖος Κιθαιρὼν οὐχὶ σύμφωνος τάχα, ὅταν καταίσθῃ τὸν ὑμέναιον ὃν δόμοις ἄνορμον εἰσέπλευσας εὐπλοίας τυχών; Ἄλλων δὲ πλῆθος οὐκ ἐπαισθάνῃ κακῶν ἅ σ’ ἐξισώσει σοί τε καὶ τοῖς σοῖς τέκνοις.
Πρὸς ταῦτα καὶ Κρέοντα καὶ τοὐμὸν στόμα προπηλάκιζε· σοῦ γὰρ οὐκ ἔστιν βροτῶν κάκιον ὅστις ἐκτριβήσεταί ποτε.
Ἦ ταῦτα δῆτ’ ἀνεκτὰ πρὸς τούτου κλύειν; Οὐκ εἰς ὄλεθρον; οὐχὶ θᾶσσον; οὐ πάλιν ἄψορρος οἴκων τῶνδ’ ἀποστραφεὶς ἄπει; Οὐδ’ ἱκόμην ἔγωγ’ ἄν, εἰ σὺ μὴ ’κάλεις.
Οὐ γάρ τί σ’ ᾔδη μῶρα φωνήσοντ’, ἐπεὶ σχολῇ σ’ ἂν οἴκους τοὺς ἐμοὺς ἐστειλάμην.
Ἡμεῖς τοιοίδ’ ἔφυμεν, ὡς μὲν σοὶ δοκεῖ, μῶροι, γονεῦσι δ’ οἵ σ’ ἔφυσαν, ἔμφρονες.
Ποίοισι; μεῖνον· τίς δέ μ’ ἐκφύει βροτῶν; Ἥδ’ ἡμέρα φύσει σε καὶ διαφθερεῖ.
Ὡς πάντ’ ἄγαν αἰνικτὰ κἀσαφῆ λέγεις.
Οὔκουν σὺ ταῦτ’ ἄριστος εὑρίσκειν ἔφυς; Τοιαῦτ’ ὀνείδιζ’ οἷς ἔμ’ εὑρήσεις μέγαν.
Αὕτη γε μέντοι σ’ ἡ τύχη διώλεσεν.
Ἀλλ’ εἰ πόλιν τήνδ’ ἐξέσωσ’ οὔ μοι μέλει.
Ἄπειμι τοίνυν· καὶ σύ, παῖ, κόμιζέ με.
Κομιζέτω δῆθ’· ὡς παρὼν σύ γ’ ἐμποδὼν ὀχλεῖς, συθείς τ’ ἂν οὐκ ἂν ἀλγύναις πλέον.
Εἰπὼν ἄπειμ’ ὧν οὕνεκ’ ἦλθον, οὐ τὸ σὸν δείσας πρόσωπον· οὐ γὰρ ἔσθ’ ὅπου μ’ ὀλεῖς.
Λέγω δέ σοι· τὸν ἄνδρα τοῦτον ὃν πάλαι ζητεῖς ἀπειλῶν κἀνακηρύσσων φόνον τὸν Λαΐειον, οὗτός ἐστιν ἐνθάδε, ξένος λόγῳ μέτοικος, εἶτα δ’ ἐγγενὴς φανήσεται Θηβαῖος, οὐδ’ ἡσθήσεται τῇ ξυμφορᾷ· τυφλὸς γὰρ ἐκ δεδορκότος καὶ πτωχὸς ἀντὶ πλουσίου ξένην ἔπι σκήπτρῳ προδεικνὺς γαῖαν ἐμπορεύσεται.
Φανήσεται δὲ παισὶ τοῖς αὑτοῦ ξυνὼν ἀδελφὸς αὑτὸς καὶ πατήρ, κἀξ ἧς ἔφυ γυναικὸς υἱὸς καὶ πόσις, καὶ τοῦ πατρὸς ὁμοσπόρος τε καὶ φονεύς. Καὶ ταῦτ’ ἰὼν εἴσω λογίζου· κἂν λάβῃς μ’ ἐψευσμένον, φάσκειν ἔμ’ ἤδη μαντικῇ μηδὲν φρονεῖν.
Τίς ὅντιν’ ἁ θεσπιέπει- α Δελφὶς εἶπε πέτρα  ἄρρητ’ ἀρρήτων τελέσαντα
 φοινίαισι χερσίν; Ὥρα νιν ἀελλάδων ἵππων σθεναρώτερον φυγᾷ πόδα νωμᾶν· ἔνοπλος γὰρ ἐπ’ αὐτὸν ἐπενθρῴσκει πυρὶ καὶ στεροπαῖς ὁ Διὸς γενέτας, δειναὶ δ’ ἅμ’ ἕπονται Κῆρες ἀναπλάκητοι.
Ἔλαμψε γὰρ τοῦ νιφόεν- τος ἀρτίως φανεῖσα  φάμα Παρνασσοῦ τὸν ἄδη- λον ἄνδρα πάντ’ ἰχνεύειν· φοιτᾷ γὰρ ὑπ’ ἀγρίαν ὕλαν ἀνά τ’ ἄντρα καὶπέτρας ἅτε ταῦρος, μέλεος μελέῳ ποδὶ χηρεύων, τὰ μεσόμφαλα γᾶς ἀπονοσφίζων μαντεῖα· τὰ δ’ αἰεὶ ζῶντα περιποτᾶται.
Δεινὰ μὲν οὖν, δεινὰ ταράς-  σει σοφὸς οἰωνοθέτας, οὔτε δοκοῦντ’ οὔτ’ ἀποφάς- κονθ’· ὅ τι λέξω δ’ ἀπορῶ· πέτομαι δ’ ἐλπίσιν οὔτ’ ἐν- θάδ’ ὁρῶν οὔτ’ ὀπίσω.
Τί γὰρ ἢ Λαβδακίδαις ἢ τῷ Πολύβου νεῖκος ἔ- κειτ’; Οὔτε πάροιθέν ποτ’ ἔ- γωγ’ οὔτε τανῦν πω ἔμαθον πρὸς ὅτου δὴ βασάνῳ – ⏑ ⏑ – ἐπὶ τὰν ἐπίδαμον φάτιν εἶμ’ Οἰδιπόδα Λαβδακίδαις ἐπίκουρος ἀδήλων θανάτων.
Ἀλλ’ ὁ μὲν οὖν Ζεὺς ὅ τ’ Ἀπόλ-  λων ξυνετοὶ καὶ τὰ βροτῶν εἰδότες· ἀνδρῶν δ’ ὅτι μάν- τις πλέον ἢ ’γὼ φέρεται, κρίσις οὐκ ἔστιν ἀληθής· σοφίᾳ δ’ ἂν σοφίαν παραμείψειεν ἀνήρ· ἄλλ’ οὔποτ’ ἔγωγ’ ἄν, πρὶν ἴ- δοιμ’ ὀρθὸν ἔπος, μεμφομέ- νων ἂν καταφαίην.
Φανερὰ γὰρ ἐπ’ αὐτῷ πτερόεσσ’ ἦλθε κόρα ποτέ, καὶ σοφὸς ὤφθη βασάνῳ θ’ ἁδύπολις· τῷ ἀπ’ ἐμᾶς φρενὸς οὔποτ’ ὀφλήσει κακίαν.
Ἄνδρες πολῖται, δείν’ ἔπη πεπυσμένος κατηγορεῖν μου τὸν τύραννον Οἰδίπουν, πάρειμ’ ἀτλητῶν. Εἰ γὰρ ἐν ταῖς ξυμφοραῖς ταῖς νῦν νομίζει πρός γ’ ἐμοῦ πεπονθέναι λόγοισιν εἴτ’ ἔργοισιν εἰς βλάβην φέρον, οὔτοι βίου μοι τοῦ μακραίωνος πόθος, φέροντι τήνδε βάξιν. Οὐ γὰρ εἰς ἁπλοῦν ἡ ζημία μοι τοῦ λόγου τούτου φέρει, ἀλλ’ ἐς μέγιστον, εἰ κακὸς μὲν ἐν πόλει, κακὸς δὲ πρὸς σοῦ καὶ φίλων κεκλήσομαι.
Ἀλλ’ ἦλθε μὲν δὴ τοῦτο τοὔνειδος τάχ’ ἂν ὀργῇ βιασθὲν μᾶλλον ἢ γνώμῃ φρενῶν.
Τοὔπος δ’ ἐφάνθη ταῖς ἐμαῖς γνώμαις ὅτι πεισθεὶς ὁ μάντις τοὺς λόγους ψευδεῖς λέγοι; Ηὐδᾶτο μὲν τάδ’, οἶδα δ’ οὐ γνώμῃ τίνι.
Ἐξ ὀμμάτων δ’ ὀρθῶν τε κἀξ ὀρθῆς φρενὸς κατηγορεῖτο τοὐπίκλημα τοῦτό μου; Οὐκ οἶδ’· ἃ γὰρ δρῶσ’ οἱ κρατοῦντες οὐχ ὁρῶ.
Αὐτὸς δ’ ὅδ’ ἤδη δωμάτων ἔξω περᾷ.
Οὗτος σύ, πῶς δεῦρ’ ἦλθες; ἢ τοσόνδ’ ἔχεις τόλμης πρόσωπον ὥστε τὰς ἐμὰς στέγας ἵκου, φονεὺς ὢν τοῦδε τἀνδρὸς ἐμφανῶς λῃστής τ’ ἐναργὴς τῆς ἐμῆς τυραννίδος; Φέρ’ εἰπὲ πρὸς θεῶν, δειλίαν ἢ μωρίαν ἰδών τιν’ ἔν μοι ταῦτ’ ἐβουλεύσω ποεῖν; ἢ τοὔργον ὡς οὐ γνωρίσοιμί σου τόδε δόλῳ προσέρπον κοὐκ ἀλεξοίμην μαθών; Ἆρ’ οὐχὶ μῶρόν ἐστι τοὐγχείρημά σου, ἄνευ τε πλήθους καὶ φίλων τυραννίδα θηρᾶν, ὃ πλήθει χρήμασίν θ’ ἁλίσκεται; Οἶσθ’ ὡς πόησον; ἀντὶ τῶν εἰρημένων ἴσ’ ἀντάκουσον, κᾆτα κρῖν’ αὐτὸς μαθών.
Λέγειν σὺ δεινός, μανθάνειν δ’ ἐγὼ κακὸς σοῦ· δυσμενῆ γὰρ καὶ βαρύν σ’ εὕρηκ’ ἐμοί.
Τοῦτ’ αὐτὸ νῦν μου πρῶτ’ ἄκουσον ὡς ἐρῶ.
Τοῦτ’ αὐτὸ μή μοι φράζ’ ὅπως οὐκ εἶ κακός.
Εἴ τοι νομίζεις κτῆμα τὴν αὐθαδίαν εἶναί τι τοῦ νοῦ χωρίς, οὐκ ὀρθῶς φρονεῖς.
Εἴ τοι νομίζεις ἄνδρα συγγενῆ κακῶς δρῶν οὐχ ὑφέξειν τὴν δίκην, οὐκ εὖ φρονεῖς.
Ξύμφημί σοι ταῦτ’ ἔνδικ’ εἰρῆσθαι· τὸ δὲ πάθημ’ ὁποῖον φῂς παθεῖν δίδασκέ με.
Ἔπειθες ἢ οὐκ ἔπειθες ὡς χρείη μ’ ἐπὶ τὸν σεμνόμαντιν ἄνδρα πέμψασθαί τινα; Καὶ νῦν ἔθ’ αὑτός εἰμι τῷ βουλεύματι.
Πόσον τιν’ ἤδη δῆθ’ ὁ Λάϊος χρόνον— Δέδρακε ποῖον ἔργον; οὐ γὰρ ἐννοῶ.
ἄφαντος ἔρρει θανασίμῳ χειρώματι; Μακροὶ παλαιοί τ’ ἂν μετρηθεῖεν χρόνοι.
Τότ’ οὖν ὁ μάντις οὗτος ἦν ἐν τῇ τέχνῃ; Σοφός γ’ ὁμοίως κἀξ ἴσου τιμώμενος.
Ἐμνήσατ’ οὖν ἐμοῦ τι τῷ τότ’ ἐν χρόνῳ; Οὔκουν ἐμοῦ γ’ ἑστῶτος οὐδαμοῦ πέλας.
Ἀλλ’ οὐκ ἔρευναν τοῦ θανόντος ἔσχετε; Παρέσχομεν, πῶς δ’ οὐχί; κοὐκ ἐκύρσαμεν.
Πῶς οὖν τόθ’ οὗτος ὁ σοφὸς οὐκ ηὔδα τάδε; Οὐκ οἶδ’· ἐφ’ οἷς γὰρ μὴ φρονῶ σιγᾶν φιλῶ.
Τοσόνδε γ’ οἶσθα καὶ λέγοις ἂν εὖ φρονῶν— Ποῖον τόδ’; εἰ γὰρ οἶδά γ’, οὐκ ἀρνήσομαι.
ὁθούνεκ’, εἰ μὴ σοὶ ξυνῆλθε, τὰς ἐμὰς οὐκ ἄν ποτ’ εἶπεν Λαΐου διαφθοράς.
Εἰ μὲν λέγει τάδ’, αὐτὸς οἶσθ’· ἐγὼ δὲ σοῦ μαθεῖν δικαιῶ ταὔθ’ ἅπερ κἀμοῦ σὺ νῦν.
Ἐκμάνθαν’· οὐ γὰρ δὴ φονεὺς ἁλώσομαι.
Τί δῆτ’; ἀδελφὴν τὴν ἐμὴν γήμας ἔχεις; Ἄρνησις οὐκ ἔνεστιν ὧν ἀνιστορεῖς.
Ἄρχεις δ’ ἐκείνῃ ταὐτὰ γῆς ἴσον νέμων; Ἃν ᾖ θέλουσα πάντ’ ἐμοῦ κομίζεται.
Οὔκουν ἰσοῦμαι σφῷν ἐγὼ δυοῖν τρίτος; Ἐνταῦθα γὰρ δὴ καὶ κακὸς φαίνῃ φίλος.
Οὔκ, εἰ διδοίης γ’ ὡς ἔχω σαυτῷ λόγον.
Σκέψαι δὲ τοῦτο πρῶτον, εἴ τιν’ ἂν δοκεῖς ἄρχειν ἑλέσθαι ξὺν φόβοισι μᾶλλον ἢ ἄτρεστον εὕδοντ’, εἰ τά γ’ αὔθ’ ἕξει κράτη.
Ἐγὼ μὲν οὖν οὔτ’ αὐτὸς ἱμείρων ἔφυν τύραννος εἶναι μᾶλλον ἢ τύραννα δρᾶν, οὔτ’ ἄλλος ὅστις σωφρονεῖν ἐπίσταται.
Νῦν μὲν γὰρ ἐκ σοῦ πάντ’ ἄνευ φόβου φέρω· εἰ δ’ αὐτὸς ἦρχον, πολλὰ κἂν ἄκων ἔδρων.
Πῶς δῆτ’ ἐμοὶ τυραννὶς ἡδίων ἔχειν ἀρχῆς ἀλύπου καὶ δυναστείας ἔφυ; Οὔπω τοσοῦτον ἠπατημένος κυρῶ ὥστ’ ἄλλα χρῄζειν ἢ τὰ σὺν κέρδει καλά.
Νῦν πᾶσι χαίρω, νῦν με πᾶς ἀσπάζεται, νῦν οἱ σέθεν χρῄζοντες ἐκκαλοῦσί με· τὸ γὰρ τυχεῖν αὐτοῖσι πᾶν ἐνταῦθ’ ἔνι.
Πῶς δῆτ’ ἐγὼ κεῖν’ ἂν λάβοιμ’ ἀφεὶς τάδε; οὐκ ἂν γένοιτο νοῦς κακὸς καλῶς φρονῶν.
Ἀλλ’ οὔτ’ ἐραστὴς τῆσδε τῆς γνώμης ἔφυν, οὔτ’ ἂν μετ’ ἄλλου δρῶντος ἂν τλαίην ποτέ.
Καὶ τῶνδ’ ἔλεγχον, τοῦτο μὲν Πυθώδ’ ἰών, πεύθου τὰ χρησθέντ’ εἰ σαφῶς ἤγγειλά σοι· τοῦτ’ ἄλλ’, ἐάν με τῷ τερασκόπῳ λάβῃς κοινῇ τι βουλεύσαντα, μή μ’ ἁπλῇ κτάνῃς ψήφῳ, διπλῇ δὲ, τῇ τ’ ἐμῇ καὶ σῇ, λαβών, γνώμῃ δ’ ἀδήλῳ μή με χωρὶς αἰτιῶ.
Οὐ γὰρ δίκαιον οὔτε τοὺς κακοὺς μάτην χρηστοὺς νομίζειν οὔτε τοὺς χρηστοὺς κακούς.
Φίλον γὰρ ἐσθλὸν ἐκβαλεῖν ἴσον λέγω καὶ τὸν παρ’ αὑτῷ βίοτον, ὃν πλεῖστον φιλεῖ.
Ἀλλ’ ἐν χρόνῳ γνώσῃ τάδ’ ἀσφαλῶς, ἐπεὶ χρόνος δίκαιον ἄνδρα δείκνυσιν μόνος· κακὸν δὲ κἂν ἐν ἡμέρᾳ γνοίης μιᾷ.
Καλῶς ἔλεξεν εὐλαβουμένῳ πεσεῖν, ἄναξ· φρονεῖν γὰρ οἱ ταχεῖς οὐκ ἀσφαλεῖς.
Ὅταν ταχύς τις οὑπιβουλεύων λάθρᾳ χωρῇ, ταχὺν δεῖ κἀμὲ βουλεύειν πάλιν.
Εἰ δ’ ἡσυχάζων προσμενῶ, τὰ τοῦδε μὲν πεπραγμέν’ ἔσται, τἀμὰ δ’ ἡμαρτημένα.
Τί δῆτα χρῄζεις; ἦ με γῆς ἔξω βαλεῖν; Ἥκιστα· θνῄσκειν, οὐ φυγεῖν σε βούλομαι.
Ὅταν προδείξῃς <γ’> οἷόν ἐστι τὸ φθονεῖν.
Ὡς οὐχ ὑπείξων οὐδὲ πιστεύσων λέγεις; Οὐ γὰρ φρονοῦντά σ’ εὖ βλέπω. Τὸ γοῦν ἐμόν.
Ἀλλ’ ἐξ ἴσου δεῖ κἀμόν. Ἀλλ’ ἔφυς κακός.
Εἰ δὲ ξυνίης μηδέν; Ἀρκτέον γ’ ὅμως.
Οὔτοι κακῶς γ’ ἄρχοντος. Ὢ πόλις, πόλις.
Κἀμοὶ πόλεως μέτεστιν, οὐχὶ σοὶ μόνῳ.
Παύσασθ’, ἄνακτες· καιρίαν δ’ ὑμῖν ὁρῶ τήνδ’ ἐκ δόμων στείχουσαν Ἰοκάστην, μεθ’ ἧς τὸ νῦν παρεστὼς νεῖκος εὖ θέσθαι χρεών.
Τί τὴν ἄβουλον, ὦ ταλαίπωροι, στάσιν γλώσσης ἐπήρασθ’, οὐδ’ ἐπαισχύνεσθε γῆς οὕτω νοσούσης ἴδια κινοῦντες κακά; Οὐκ εἶ σύ τ’ οἴκους σύ τε, Κρέων, κατὰ στέγας, καὶ μὴ τὸ μηδὲν ἄλγος εἰς μέγ’ οἴσετε; Ὅμαιμε, δεινά μ’ Οἰδίπους, ὁ σὸς πόσις, δρᾶσαι δικαιοῖ, δυοῖν ἀποκρίνας κακοῖν, ἢ γῆς ἀπῶσαι πατρίδος ἢ κτεῖναι λαβών.
Ξύμφημι· δρῶντα γάρ νιν, ὦ γύναι, κακῶς εἴληφα τοὐμὸν σῶμα σὺν τέχνῃ κακῇ.
Μὴ νῦν ὀναίμην, ἀλλ’ ἀραῖος, εἴ σέ τι δέδρακ’, ὀλοίμην, ὧν ἐπαιτιᾷ με δρᾶν.
Ὢ πρὸς θεῶν πίστευσον, Οἰδίπους, τάδε, μάλιστα μὲν τόνδ’ ὅρκον αἰδεσθεὶς θεῶν, ἔπειτα κἀμὲ τούσδε θ’ οἳ πάρεισί σοι.
Πιθοῦ θελήσας φρονήσας τ’, ἄναξ, λίσσομαι.
Τί σοι θέλεις δῆτ’ εἰκάθω; Τὸν οὔτε πρὶν νήπιον νῦν τ’ ἐν ὅρ- κῳ μέγαν καταίδεσαι.
Οἶσθ’ οὖν ἃ χρῄζεις; Οἶδα. Φράζε δὴ τί φῄς.
Τὸν ἐναγῆ φίλον μήποτ’ ἐν αἰτίᾳ σὺν ἀφανεῖ λόγῳ <σ’> ἄτιμον βαλεῖν.
Εὖ νυν ἐπίστω, ταῦθ’ ὅταν ζητῇς, ἐμοὶ ζητῶν ὄλεθρον ἢ φυγεῖν ἐκ τῆσδε γῆς.
Οὐ τὸν πάντων θεῶν θεὸν πρόμον Ἅλιον· ἐπεὶ ἄθεος ἄφιλος ὅ τι πύματον ὀλοίμαν, φρόνησιν εἰ τάνδ’ ἔχω.
Ἀλλά μοι δυσμόρῳ γᾶ φθίνουσα τρύχει ψυχάν, τάδ’ εἰ κακοῖς κακὰ προσάψει τοῖς πάλαι τὰ πρὸς σφῷν.
Ὁ δ’ οὖν ἴτω, κεἰ χρή με παντελῶς θανεῖν ἢ γῆς ἄτιμον τῆσδ’ ἀπωσθῆναι βίᾳ· τὸ γὰρ σόν, οὐ τὸ τοῦδ’, ἐποικτίρω στόμα ἐλεινόν· οὗτος δ’ ἔνθ’ ἂν ᾖ στυγήσεται.
Στυγνὸς μὲν εἴκων δῆλος εἶ, βαρὺς δ’, ὅταν θυμοῦ περάσῃς· αἱ δὲ τοιαῦται φύσεις αὑταῖς δικαίως εἰσὶν ἄλγισται φέρειν.
Οὔκουν μ’ ἐάσεις κἀκτὸς εἶ; Πορεύσομαι, σοῦ μὲν τυχὼν ἀγνῶτος, ἐν δὲ τοῖσδ’ ἴσος.
Γύναι, τί μέλλεις κομίζειν δόμων τόνδ’ ἔσω;  Μαθοῦσά γ’ ἥτις ἡ τύχη.
Δόκησις ἀγνὼς λόγων ἦλθε, δά- πτει δὲ καὶ τὸ μὴ ’νδικον.
Ἀμφοῖν ἀπ’ αὐτοῖν; Ναίχι. Καὶ τίς ἦν λόγος; Ἅλις ἔμοιγ’ ἅλις, γᾶς προπονουμένας, φαίνεται ἔνθ’ ἔληξεν, αὐτοῦ μένειν.
Ὁρᾷς ἵν’ ἥκεις, ἀγαθὸς ὢν γνώμην ἀνήρ, τοὐμὸν παριεὶς καὶ καταμβλύνων κέαρ; Ὦναξ, εἶπον μὲν οὐχ ἅπαξ μόνον, ἴσθι δὲ παραφρόνιμον ἄπορον ἐπὶ φρόνιμα πεφάνθαι μ’ ἄν, εἴ σε νοσφίζομαι, ὅς γ’ ἐμὰν γᾶν φίλαν ἐν πόνοις ἁλοῦσαν – – κατ’ ὀρθὸν οὔρισας· τανῦν δ’ εὔπομπος, εἰ δύνᾳ, γενοῦ.
Πρὸς θεῶν δίδαξον κἄμ’, ἄναξ, ὅτου ποτὲ μῆνιν τοσήνδε πράγματος στήσας ἔχεις.
Ἐρῶ—σὲ γὰρ τῶνδ’ ἐς πλέον, γύναι, σέβω— Κρέοντος, οἷά μοι βεβουλευκὼς ἔχει.
Λέγ’, εἰ σαφῶς τὸ νεῖκος ἐγκαλῶν ἐρεῖς.
Φονέα μέ φησι Λαΐου καθεστάναι.
Αὐτὸς ξυνειδὼς ἢ μαθὼν ἄλλου πάρα; Μάντιν μὲν οὖν κακοῦργον εἰσπέμψας, ἐπεὶ τό γ’ εἰς ἑαυτὸν πᾶν ἐλευθεροῖ στόμα.
Σύ νυν ἀφεὶς σεαυτὸν ὧν λέγεις πέρι ἐμοῦ ’πάκουσον καὶ μάθ’ οὕνεκ’ ἐστί σοι βρότειον οὐδὲν μαντικῆς ἔχον τέχνης· φανῶ δέ σοι σημεῖα τῶνδε σύντομα· χρησμὸς γὰρ ἦλθε Λαΐῳ ποτ’, οὐκ ἐρῶ Φοίβου γ’ ἀπ’ αὐτοῦ, τῶν δ’ ὑπηρετῶν ἄπο, ὡς αὐτὸν ἥξοι μοῖρα πρὸς παιδὸς θανεῖν ὅστις γένοιτ’ ἐμοῦ τε κἀκείνου πάρα.
Καὶ τὸν μέν, ὥσπερ γ’ ἡ φάτις, ξένοι ποτὲ λῃσταὶ φονεύουσ’ ἐν τριπλαῖς ἁμαξιτοῖς· παιδὸς δὲ βλάστας οὐ διέσχον ἡμέραι τρεῖς, καί νιν ἄρθρα κεῖνος ἐνζεύξας ποδοῖν ἔρριψεν ἄλλων χερσὶν εἰς ἄβατον ὄρος.
Κἀνταῦθ’ Ἀπόλλων οὔτ’ ἐκεῖνον ἤνυσεν φονέα γενέσθαι πατρός, οὔτε Λάϊον, τὸ δεινὸν οὑφοβεῖτο, πρὸς παιδὸς θανεῖν.
Τοιαῦτα φῆμαι μαντικαὶ διώρισαν, ὧν ἐντρέπου σὺ μηδέν· ὧν γὰρ ἂν θεὸς χρείαν ἐρευνᾷ, ῥᾳδίως αὐτὸς φανεῖ.
Οἷόν μ’ ἀκούσαντ’ ἀτίως ἔχει, γύναι, ψυχῆς πλάνημα κἀνακίνησις φρενῶν.
Ποίας μερίμνης τοῦθ’ ὑποστραφεὶς λέγεις; Ἔδοξ’ ἀκοῦσαι σοῦ τόδ’, ὡς ὁ Λάϊος κατασφαγείη πρὸς τριπλαῖς ἁμαξιτοῖς.
Ηὐδᾶτο γὰρ ταῦτ’ οὐδέ πω λήξαντ’ ἔχει.
Καὶ ποῦ ’σθ’ ὁ χῶρος οὗτος, οὗ τόδ’ ἦν πάθος; Φωκὶς μὲν ἡ γῆ κλῄζεται, σχιστὴ δ’ ὁδὸς ἐς ταὐτὸ Δελφῶν κἀπὸ Δαυλίας ἄγει.
Καὶ τίς χρόνος τοῖσδ’ ἐστὶν οὑξεληλυθώς; Σχεδόν τι πρόσθεν ἢ σὺ τῆσδ’ ἔχων χθονὸς ἀρχὴν ἐφαίνου, τοῦτ’ ἐκηρύχθη πόλει.
Ὦ Ζεῦ, τί μου δρᾶσαι βεβούλευσαι πέρι; Τί δ’ ἐστί σοι τοῦτ’, Οἰδίπους, ἐνθύμιον; Μήπω μ’ ἐρώτα· τὸν δὲ Λάϊον φύσιν τίν’ εἶχε φράζε, τίνα δ’ ἀκμὴν ἥβης ἔχων.
Μέγας, χνοάζων ἄρτι λευκανθὲς κάρα, μορφῆς δὲ τῆς σῆς οὐκ ἀπεστάτει πολύ.
Οἴμοι τάλας· ἔοικ’ ἐμαυτὸν εἰς ἀρὰς δεινὰς προβάλλων ἀρτίως οὐκ εἰδέναι.
Πῶς φῄς; ὀκνῶ τοι πρὸς σ’ ἀποσκοποῦσ’, ἄναξ.
Δεινῶς ἀθυμῶ μὴ βλέπων ὁ μάντις ᾖ.
Δείξεις δὲ μᾶλλον, ἢν ἓν ἐξείπῃς ἔτι.
Καὶ μὴν ὀκνῶ μέν, ἃ δ’ ἂν ἔρῃ μαθοῦσ’ ἐρῶ.
Πότερον ἐχώρει βαιός, ἢ πολλοὺς ἔχων ἄνδρας λοχίτας, οἷ’ ἀνὴρ ἀρχηγέτης; Πέντ’ ἦσαν οἱ ξύμπαντες, ἐν δ’ αὐτοῖσιν ἦν κῆρυξ· ἀπήνη δ’ ἦγε Λάϊον μία.
Αἰαῖ, τάδ’ ἤδη διαφανῆ. Τίς ἦν ποτε ὁ τούσδε λέξας τοὺς λόγους ὑμῖν, γύναι; Οἰκεύς τις, ὅσπερ ἵκετ’ ἐκσωθεὶς μόνος.
Ἦ κἀν δόμοισι τυγχάνει τανῦν παρών; Οὐ δῆτ’· ἀφ’ οὗ γὰρ κεῖθεν ἦλθε καὶ κράτη σέ τ’ εἶδ’ ἔχοντα Λάϊόν τ’ ὀλωλότα, ἐξικέτευσε τῆς ἐμῆς χειρὸς θιγὼν ἀγρούς σφε πέμψαι κἀπὶ ποιμνίων νομάς, ὡς πλεῖστον εἴη τοῦδ’ ἄποπτος ἄστεως.
Κἄπεμψ’ ἐγώ νιν· ἄξιος γὰρ οἷ’ ἀνὴρ δοῦλος φέρειν ἦν τῆσδε καὶ μείζω χάριν.
Πῶς ἂν μόλοι δῆθ’ ἡμὶν ἐν τάχει πάλιν; Πάρεστιν. Ἀλλὰ πρὸς τί τοῦτ’ ἐφίεσαι; Δέδοικ’ ἐμαυτόν, ὦ γύναι, μὴ πόλλ’ ἄγαν εἰρημέν’ ᾖ μοι, δι’ ἅ νιν εἰσιδεῖν θέλω.
Ἀλλ’ ἵξεται μέν· ἀξία δέ που μαθεῖν κἀγὼ τά γ’ ἐν σοὶ δυσφόρως ἔχοντ’, ἄναξ.
Κοὐ μὴ στερηθῇς γ’ ἐς τοσοῦτον ἐλπίδων ἐμοῦ βεβῶτος· τῷ γὰρ ἂν καὶ μείζονι λέξαιμ’ ἂν ἢ σοὶ διὰ τύχης τοιᾶσδ’ ἰών; Ἐμοὶ πατὴρ μὲν Πόλυβος ἦν Κορίνθιος, μήτηρ δὲ Μερόπη Δωρίς. Ἠγόμην δ’ ἀνὴρ ἀστῶν μέγιστος τῶν ἐκεῖ, πρίν μοι τύχη τοιάδ’ ἐπέστη, θαυμάσαι μὲν ἀξία, σπουδῆς γε μέντοι τῆς ἐμῆς οὐκ ἀξία.
Ἀνὴρ γὰρ ἐν δείπνοις μ’ ὑπερπλησθεὶς μέθῃ καλεῖ παρ’ οἴνῳ πλαστὸς ὡς εἴην πατρί.
Κἀγὼ βαρυνθεὶς τὴν μὲν οὖσαν ἡμέραν μόλις κατέσχον, θἀτέρᾳ δ’ ἰὼν πέλας μητρὸς πατρός τ’ ἤλεγχον· οἱ δὲ δυσφόρως τοὔνειδος ἦγον τῷ μεθέντι τὸν λόγον.
Κἀγὼ τὰ μὲν κείνοιν ἐτερπόμην, ὅμως δ’ ἔκνιζέ μ’ αἰεὶ τοῦθ’· ὑφεῖρπε γὰρ πολύ.
Λάθρᾳ δὲ μητρὸς καὶ πατρὸς πορεύομαι Πυθώδε, καί μ’ ὁ Φοῖβος ὧν μὲν ἱκόμην ἄτιμον ἐξέπεμψεν, ἄλλα δ’ ἀθλίῳ καὶ δεινὰ καὶ δύστηνα προὐφάνη λέγων, ὡς μητρὶ μὲν χρείη με μιχθῆναι, γένος δ’ ἄτλητον ἀνθρώποισι δηλώσοιμ’ ὁρᾶν, φονεὺς δ’ ἐσοίμην τοῦ φυτεύσαντος πατρός.
Κἀγὼ ’πακούσας ταῦτα τὴν Κορινθίαν ἄστροις τὸ λοιπὸν ἐκμετρούμενος χθόνα ἔφευγον, ἔνθα μήποτ’ ὀψοίμην κακῶν χρησμῶν ὀνείδη τῶν ἐμῶν τελούμενα.
Στείχων δ’ ἱκνοῦμαι τούσδε τοὺς χώρους ἐν οἷς σὺ τὸν τύραννον τοῦτον ὄλλυσθαι λέγεις.
Καί σοι, γύναι, τἀληθὲς ἐξερῶ. Τριπλῆς ὅτ’ ἦ κελεύθου τῆσδ’ ὁδοιπορῶν πέλας, ἐνταῦθά μοι κῆρύξ τε κἀπὶ πωλικῆς ἀνὴρ ἀπήνης ἐμβεβώς, οἷον σὺ φῄς, ξυνηντίαζον· κἀξ ὁδοῦ μ’ ὅ θ’ ἡγεμὼν αὐτός θ’ ὁ πρέσβυς πρὸς βίαν ἠλαυνέτην.
Κἀγὼ τὸν ἐκτρέποντα, τὸν τροχηλάτην, παίω δι’ ὀργῆς· καί μ’ ὁ πρέσβυς ὡς ὁρᾷ ὄχον παραστείχοντα, τηρήσας μέσον κάρα διπλοῖς κέντροισί μου καθίκετο.
Οὐ μὴν ἴσην γ’ ἔτεισεν, ἀλλὰ συντόμως σκήπτρῳ τυπεὶς ἐκ τῆσδε χειρὸς ὕπτιος μέσης ἀπήνης εὐθὺς ἐκκυλίνδεται· κτείνω δὲ τοὺς ξύμπαντας. Εἰ δὲ τῷ ξένῳ τούτῳ προσήκει Λαΐῳ τι συγγενές, τίς τοῦδέ γ’ ἀνδρὸς νῦν ἔτ’ ἀθλιώτερος; τίς ἐχθροδαίμων μᾶλλον ἂν γένοιτ’ ἀνήρ; ᾧ μὴ ξένων ἔξεστι μηδ’ ἀστῶν τινα δόμοις δέχεσθαι, μηδὲ προσφωνεῖν τινα, ὠθεῖν δ’ ἀπ’ οἴκων. Καὶ τάδ’ οὔτις ἄλλος ἦν ἢ ’γὼ ’π’ ἐμαυτῷ τάσδ’ ἀρὰς ὁ προστιθείς.
Λέχη δὲ τοῦ θανόντος ἐν χεροῖν ἐμαῖν χραίνω, δι’ ὧνπερ ὤλετ’. Ἆρ’ ἔφυν κακός; ἆρ’ οὐχὶ πᾶς ἄναγνος; εἴ με χρὴ φυγεῖν, καί μοι φυγόντι μἤστι τοὺς ἐμοὺς ἰδεῖν μήτ’ ἐμβατεῦσαι πατρίδος, ἢ γάμοις με δεῖ μητρὸς ζυγῆναι καὶ πατέρα κατακτανεῖν, Πόλυβον, ὃς ἐξέθρεψε κἀξέφυσέ με.
Ἆρ’ οὐκ ἀπ’ ὠμοῦ ταῦτα δαίμονός τις ἂν κρίνων ἐπ’ ἀνδρὶ τῷδ’ ἂν ὀρθοίη λόγον; Μὴ δῆτα, μὴ δῆτ’, ὦ θεῶν ἁγνὸν σέβας, ἴδοιμι ταύτην ἡμέραν, ἀλλ’ ἐκ βροτῶν βαίην ἄφαντος πρόσθεν ἢ τοιάνδ’ ἰδεῖν κηλῖδ’ ἐμαυτῷ συμφορᾶς ἀφιγμένην.
Ἡμῖν μέν, ὦναξ, ταῦτ’ ὀκνήρ’· ἕως δ’ ἂν οὖν πρὸς τοῦ παρόντος ἐκμάθῃς, ἔχ’ ἐλπίδα.
Καὶ μὴν τοσοῦτόν γ’ ἐστί μοι τῆς ἐλπίδος, τὸν ἄνδρα, τὸν βοτῆρα, προσμεῖναι μόνον.
Πεφασμένου δὲ τίς ποθ’ ἡ προθυμία; Ἐγὼ διδάξω σ’· ἢν γὰρ εὑρεθῇ λέγων σοὶ ταὔτ’, ἔγωγ’ ἂν ἐκπεφευγοίην πάθος.
Ποῖον δέ μου περισσὸν ἤκουσας λόγον; Λῃστὰς ἔφασκες αὐτὸν ἄνδρας ἐννέπειν ὥς νιν κατακτείνειαν. Εἰ μὲν οὖν ἔτι λέξει τὸν αὐτὸν ἀριθμόν, οὐκ ἐγὼ ’κτανον· οὐ γὰρ γένοιτ’ ἂν εἷς γε τοῖς πολλοῖς ἴσος· εἰ δ’ ἄνδρ’ ἕν’ οἰόζωνον αὐδήσει, σαφῶς τοῦτ’ ἐστὶν ἤδη τοὔργον εἰς ἐμὲ ῥέπον.
Ἀλλ’ ὡς φανέν γε τοὔπος ὧδ’ ἐπίστασο, κοὐκ ἔστιν αὐτῷ τοῦτό γ’ ἐκβαλεῖν πάλιν· πόλις γὰρ ἤκουσ’, οὐκ ἐγὼ μόνη, τάδε.
Εἰ δ’ οὖν τι κἀκτρέποιτο τοῦ πρόσθεν λόγου, οὔτοι ποτ’, ὦναξ, τόν γε Λαΐου φόνον φανεῖ δικαίως ὀρθόν, ὅν γε Λοξίας διεῖπε χρῆναι παιδὸς ἐξ ἐμοῦ θανεῖν.
Καίτοι νιν οὐ κεῖνός γ’ ὁ δύστηνός ποτε κατέκταν’, ἀλλ’ αὐτὸς πάροιθεν ὤλετο.
Ὥστ’ οὐχὶ μαντείας γ’ ἂν οὔτε τῇδ’ ἐγὼ βλέψαιμ’ ἂν οὕνεκ’ οὔτε τῇδ’ ἂν ὕστερον.
Καλῶς νομίζεις. Ἀλλ’ ὅμως τὸν ἐργάτην πέμψον τινὰ στελοῦντα, μηδὲ τοῦτ’ ἀφῇς.
Πέμψω ταχύνασ’· ἀλλ’ ἴωμεν ἐς δόμους· οὐδὲν γὰρ ἂν πράξαιμ’ ἂν ὧν οὔ σοι φίλον.
Εἴ μοι ξυνείη φέροντι μοῖρα τὰν  εὔσεπτον ἁγνείαν λόγων ἔργων τε πάντων, ὧν νόμοι πρόκεινται ὑψίποδες, οὐρανίαν δι’ αἰθέρα τεκνωθέντες, ὧν Ὄλυμπος πατὴρ μόνος, οὐδέ νινθνατὰ φύσις ἀνέρων ἔτικτεν, οὐδὲ μήποτε λά- θα κατακοιμάσῃ· μέγας ἐν τούτοις θεός, οὐδὲ γηράσκει.
Ὕβρις φυτεύει τύραννον· ὕβρις, εἰ  πολλῶν ὑπερπλησθῇ μάταν ἃ μὴ ’πίκαιρα μηδὲ συμφέροντα, ἀκρότατα γεῖσ’ ἀναβᾶσ’ <ἄφαρ> ἀπότομον ὤρουσεν εἰς ἀνάγκαν, ἔνθ’ οὐ ποδὶ χρησίμῳ χρῆται. Τὸ καλῶς δ’ ἔχονπόλει πάλαισμα μήποτε λῦ- σαι θεὸν αἰτοῦμαι· θεὸν οὐ λήξω ποτὲ προστάταν ἴσχων.
Εἰ δέ τις ὑπέροπτα χερ-  σὶν ἢ λόγῳ πορεύεται, Δίκας ἀφόβητος οὐδὲ δαιμόνων ἕδη σέβων, κακά νιν ἕλοιτο μοῖρα, δυσπότμου χάριν χλιδᾶς, εἰ μὴ τὸ κέρδος κερδανεῖ δικαίως καὶ τῶν ἀσέπτων ἔρξεται, ἢ τῶν ἀθίκτων ἕξεται ματᾴζων.
Τίς ἔτι ποτ’ ἐν τοῖσδ’ ἀνὴρ θυμοῦ βέλη εὔξεται ψυχᾶς ἀμύνειν; Εἰ γὰρ αἱ τοιαίδε πράξεις τίμιαι, τί δεῖ με χορεύειν; Οὐκέτι τὸν ἄθικτον εἶ- μι γᾶς ἐπ’ ὀμφαλὸν σέβων, οὐδ’ ἐς τὸν Ἀβαῖσι ναόν, οὐδὲ τὰν Ὀλυμπίαν, εἰ μὴ τάδε χειρόδεικτα πᾶσιν ἁρμόσει βροτοῖς.
Ἀλλ’, ὦ κρατύνων, εἴπερ ὄρθ’ ἀκούεις, Ζεῦ, πάντ’ ἀνάσσων, μὴ λάθοι σὲ τάν τε σὰν ἀθάνατον αἰὲν ἀρχάν.
Φθίνοντα γὰρ <τοῦ παλαιοῦ> Λαΐου θέσφατ’ ἐξαιροῦσιν ἤδη, κοὐδαμοῦ τιμαῖς Ἀπόλλων ἐμφανής· ἔρρει δὲ τὰ θεῖα.
Χώρας ἄνακτες, δόξα μοι παρεστάθη ναοὺς ἱκέσθαι δαιμόνων, τάδ’ ἐν χεροῖν στέφη λαβούσῃ κἀπιθυμιάματα.
Ὑψοῦ γὰρ αἴρει θυμὸν Οἰδίπους ἄγαν λύπαισι παντοίαισιν; οὐδ’ ὁποῖ’ ἀνὴρ ἔννους τὰ καινὰ τοῖς πάλαι τεκμαίρεται, ἀλλ’ ἔστι τοῦ λέγοντος, ἢν φόβους λέγῃ.
Ὅτ’ οὖν παραινοῦσ’ οὐδὲν ἐς πλέον ποῶ, πρὸς σ’, ὦ Λύκει’ Ἄπολλον, ἄγχιστος γὰρ εἶ, ἱκέτις ἀφῖγμαι τοῖσδε σὺν κατεύγμασιν, ὅπως λύσιν τιν’ ἡμὶν εὐαγῆ πόρῃς· ὡς νῦν ὀκνοῦμεν πάντες ἐκπεπληγμένον κεῖνον βλέποντες ὡς κυβερνήτην νεώς.
Ἆρ’ ἂν παρ’ ὑμῶν, ὦ ξένοι, μάθοιμ’ ὅπου τὰ τοῦ τυράννου δώματ’ ἐστὶν Οἰδίπου; μάλιστα δ’ αὐτὸν εἴπατ’, εἰ κάτισθ’, ὅπου.
Στέγαι μὲν αἵδε, καὐτὸς ἔνδον, ὦ ξένε· γυνὴ δὲ μήτηρ ἥδε τῶν κείνου τέκνων.
Ἀλλ’ ὀλβία τε καὶ ξὺν ὀλβίοις ἀεὶ γένοιτ’, ἐκείνου γ’ οὖσα παντελὴς δάμαρ.
Αὕτως δὲ καὶ σύ γ’, ὦ ξέν’· ἄξιος γὰρ εἶ τῆς εὐεπείας οὕνεκ’. Ἀλλὰ φράζ’ ὅτου χρῄζων ἀφῖξαι χὤ τι σημῆναι θέλων.
Ἀγαθὰ δόμοις τε καὶ πόσει τῷ σῷ, γύναι.
Τὰ ποῖα ταῦτα; παρὰ τίνος δ’ ἀφιγμένος; Ἐκ τῆς Κορίνθου. Τὸ δ’ ἔπος οὑξερῶ τάχα, ἥδοιο μέν—πῶς δ’ οὐκ ἄν; —ἀσχάλλοις δ’ ἴσως.
Τί δ’ ἔστι; ποίαν δύναμιν ὧδ’ ἔχει διπλῆν; Τύραννον αὐτὸν οὑπιχώριοι χθονὸς τῆς Ἰσθμίας στήσουσιν, ὡς ηὐδᾶτ’ ἐκεῖ.
Τί δ’; οὐχ ὁ πρέσβυς Πόλυβος ἐγκρατὴς ἔτι; Οὐ δῆτ’, ἐπεί νιν θάνατος ἐν τάφοις ἔχει.
Πῶς εἶπας; ἦ τέθνηκε Πόλυβος; Εἰ δὲ μὴ λέγω γ’ ἐγὼ τἀληθές, ἀξιῶ θανεῖν.
Ὦ πρόσπολ’, οὐχὶ δεσπότῃ τάδ’ ὡς τάχος μολοῦσα λέξεις; Ὦ θεῶν μαντεύματα, ἵν’ ἐστέ; Τοῦτον Οἰδίπους πάλαι τρέμων τὸν ἄνδρ’ ἔφευγε μὴ κτάνοι, καὶ νῦν ὅδε πρὸς τῆς τύχης ὄλωλεν οὐδὲ τοῦδ’ ὕπο.
Ὦ φίλτατον γυναικὸς Ἰοκάστης κάρα, τί μ’ ἐξεπέμψω δεῦρο τῶνδε δωμάτων; Ἄκουε τἀνδρὸς τοῦδε, καὶ σκόπει κλύων τὰ σέμν’ ἵν’ ἥκει τοῦ θεοῦ μαντεύματα.
Οὗτος δὲ τίς ποτ’ ἐστί, καὶ τί μοι λέγει; Ἐκ τῆς Κορίνθου, πατέρα τὸν σὸν ἀγγελῶν ὡς οὐκέτ’ ὄντα Πόλυβον, ἀλλ’ ὀλωλότα.
Τί φῄς, ξέν’; αὐτός μοι σὺ σημήνας γενοῦ.
Εἰ τοῦτο πρῶτον δεῖ μ’ ἀπαγγεῖλαι σαφῶς, εὖ ἴσθ’ ἐκεῖνον θανάσιμον βεβηκότα.
Πότερα δόλοισιν; ἢ νόσου ξυναλλαγῇ; Σμικρὰ παλαιὰ σώματ’ εὐνάζει ῥοπή.
Νόσοις ὁ τλήμων, ὡς ἔοικεν, ἔφθιτο.
Καὶ τῷ μακρῷ γε συμμετρούμενος χρόνῳ.
Φεῦ φεῦ, τί δῆτ’ ἄν, ὦ γύναι, σκοποῖτό τις τὴν Πυθόμαντιν ἑστίαν, ἢ τοὺς ἄνω κλάζοντας ὄρνις, ὧν ὑφηγητῶν ἐγὼ κτενεῖν ἔμελλον πατέρα τὸν ἐμόν; ὁ δὲ θανὼν κεύθει κάτω δὴ γῆς, ἐγὼ δ’ ὅδ’ ἐνθάδε ἄψαυστος ἔγχους—εἴ τι μὴ τὠμῷ πόθῳ κατέφθιθ’· οὕτω δ’ ἂν θανὼν εἴη ’ξ ἐμοῦ.
Τὰ δ’ οὖν παρόντα συλλαβὼν θεσπίσματα κεῖται παρ’ Ἅιδῃ Πόλυβος ἄξι’ οὐδενός.
Οὔκουν ἐγώ σοι ταῦτα προὔλεγον πάλαι; Ηὔδας· ἐγὼ δὲ τῷ φόβῳ παρηγόμην.
Μὴ νῦν ἔτ’ αὐτῶν μηδὲν ἐς θυμὸν βάλῃς.
Καὶ πῶς τὸ μητρὸς λέκτρον οὐκ ὀκνεῖν με δεῖ; Τί δ’ ἂν φοβοῖτ’ ἄνθρωπος, ᾧ τὰ τῆς τύχης κρατεῖ, πρόνοια δ’ ἐστὶν οὐδενὸς σαφής; εἰκῇ κράτιστον ζῆν, ὅπως δύναιτό τις.
Σὺ δ’ εἰς τὰ μητρὸς μὴ φοβοῦ νυμφεύματα· πολλοὶ γὰρ ἤδη κἀν ὀνείρασιν βροτῶν μητρὶ ξυνηυνάσθησαν· ἀλλὰ ταῦθ’ ὅτῳ παρ’ οὐδέν ἐστι, ῥᾷστα τὸν βίον φέρει.
Καλῶς ἅπαντα ταῦτ’ ἂν ἐξείρητό σοι, εἰ μὴ ’κύρει ζῶσ’ ἡ τεκοῦσα· νῦν δ’ ἐπεὶ ζῇ, πᾶσ’ ἀνάγκη, κεἰ καλῶς λέγεις, ὀκνεῖν.
Καὶ μὴν μέγας <γ’> ὀφθαλμὸς οἱ πατρὸς τάφοι.
Μέγας, ξυνίημ’· ἀλλὰ τῆς ζώσης φόβος.
Ποίας δὲ καὶ γυναικὸς ἐκφοβεῖσθ’ ὕπερ; Μερόπης, γεραιέ, Πόλυβος ἧς ᾤκει μέτα.
Τί δ’ ἔστ’ ἐκείνης ὑμὶν ἐς φόβον φέρον; Θεήλατον μάντευμα δεινόν, ὦ ξένε.
Ἦ ῥητόν; ἢ οὐ<χὶ> θεμιτὸν ἄλλον εἰδέναι; Μάλιστά γ’· εἶπε γάρ με Λοξίας ποτὲ χρῆναι μιγῆναι μητρὶ τἠμαυτοῦ, τό τε πατρῷον αἷμα χερσὶ ταῖς ἐμαῖς ἑλεῖν.
Ὧν οὕνεχ’ ἡ Κόρινθος ἐξ ἐμοῦ πάλαι μακρὰν ἀπῳκεῖτ’· εὐτυχῶς μέν, ἀλλ’ ὅμως τὰ τῶν τεκόντων ὄμμαθ’ ἥδιστον βλέπειν.
Ἦ γὰρ τάδ’ ὀκνῶν κεῖθεν ἦσθ’ ἀπόπτολις; Πατρός γε χρῄζων μὴ φονεὺς εἶναι, γέρον.
Τί δῆτ’ ἐγὼ οὐχὶ τοῦδε τοῦ φόβου σ’, ἄναξ, ἐπείπερ εὔνους ἦλθον, ἐξελυσάμην; Καὶ μὴν χάριν γ’ ἂν ἀξίαν λάβοις ἐμοῦ.
Καὶ μὴν μάλιστα τοῦτ’ ἀφικόμην, ὅπως σοῦ πρὸς δόμους ἐλθόντος εὖ πράξαιμί τι.
Ἀλλ’ οὔποτ’ εἶμι τοῖς φυτεύσασιν γ’ ὁμοῦ.
Ὦ παῖ, καλῶς εἶ δῆλος οὐκ εἰδὼς τί δρᾷς.
Πῶς, ὦ γεραιέ; πρὸς θεῶν, δίδασκέ με.
Εἰ τῶνδε φεύγεις οὕνεκ’ εἰς οἴκους μολεῖν— Ταρβῶν γε μή μοι Φοῖβος ἐξέλθῃ σαφής.
Ἦ μὴ μίασμα τῶν φυτευσάντων λάβῃς; Τοῦτ’ αὐτό, πρέσβυ· τοῦτό μ’ εἰσαεὶ φοβεῖ.
Ἆρ’ οἶσθα δῆτα πρὸς δίκης οὐδὲν τρέμων; Πῶς δ’ οὐχί, παῖς γ’ εἰ τῶνδε γεννητῶν ἔφυν; Ὁθούνεκ’ ἦν σοι Πόλυβος οὐδὲν ἐν γένει.
Πῶς εἶπας; οὐ γὰρ Πόλυβος ἐξέφυσέ με; Οὐ μᾶλλον οὐδὲν τοῦδε τἀνδρός, ἀλλ’ ἴσον.
Καὶ πῶς ὁ φύσας ἐξ ἴσου τῷ μηδενί; Ἀλλ’ οὔ σ’ ἐγείνατ’ οὔτ’ ἐκεῖνος οὔτ’ ἐγώ.
Ἀλλ’ ἀντὶ τοῦ δὴ παῖδά μ’ ὠνομάζετο; Δῶρόν ποτ’, ἴσθι, τῶν ἐμῶν χειρῶν λαβών.
Κᾆθ’ ὧδ’ ἀπ’ ἄλλης χειρὸς ἔστερξεν μέγα; Ἡ γὰρ πρὶν αὐτὸν ἐξέπεισ’ ἀπαιδία.
Σὺ δ’ ἐμπολήσας, ἢ τυχών μ’ αὐτῷ δίδως; Εὑρὼν ναπαίαις ἐν Κιθαιρῶνος πτυχαῖς.
Ὡδοιπόρεις δὲ πρὸς τί τούσδε τοὺς τόπους; Ἐνταῦθ’ ὀρείοις ποιμνίοις ἐπεστάτουν.
Ποιμὴν γὰρ ἦσθα κἀπὶ θητείᾳ πλάνης; Σοῦ δ’, ὦ τέκνον, σωτήρ γε τῷ τότ’ ἐν χρόνῳ.
Τί δ’ ἄλγος ἴσχοντ’ ἐν κακοῖς με λαμβάνεις; Ποδῶν ἂν ἄρθρα μαρτυρήσειεν τὰ σά.
Οἴμοι, τί τοῦτ’ ἀρχαῖον ἐννέπεις κακόν; Λύω σ’ ἔχοντα διατόρους ποδοῖν ἀκμάς.
Δεινόν γ’ ὄνειδος σπαργάνων ἀνειλόμην.
Ὥστ’ ὠνομάσθης ἐκ τύχης ταύτης ὃς εἶ.
Ὦ πρὸς θεῶν, πρὸς μητρὸς ἢ πατρός; φράσον.
Οὐκ οἶδ’· ὁ δοὺς δὲ ταῦτ’ ἐμοῦ λῷον φρονεῖ.
Ἦ γὰρ παρ’ ἄλλου μ’ ἔλαβες οὐδ’ αὐτὸς τυχών; Οὔκ, ἀλλὰ ποιμὴν ἄλλος ἐκδίδωσί μοι.
Τίς οὗτος; ἦ κάτοισθα δηλῶσαι λόγῳ; Τῶν Λαΐου δήπου τις ὠνομάζετο.
Ἦ τοῦ τυράννου τῆσδε γῆς πάλαι ποτέ; Μάλιστα· τούτου τἀνδρὸς οὗτος ἦν βοτήρ.
Ἦ κἄστ’ ἔτι ζῶν οὗτος, ὥστ’ ἰδεῖν ἐμέ; Ὑμεῖς γ’ ἄριστ’ εἰδεῖτ’ ἂν οὑπιχώριοι.
Ἔστιν τις ὑμῶν τῶν παρεστώτων πέλας, ὅστις κάτοιδε τὸν βοτῆρ’ ὃν ἐννέπει, εἴτ’ οὖν ἐπ’ ἀγρῶν εἴτε κἀνθάδ’ εἰσιδών; σημήναθ’, ὡς ὁ καιρὸς ηὑρῆσθαι τάδε.
Οἶμαι μὲν οὐδέν’ ἄλλον ἢ τὸν ἐξ ἀγρῶν ὃν κἀμάτευες πρόσθεν εἰσιδεῖν· ἀτὰρ ἥδ’ ἂν τάδ’ οὐχ ἥκιστ’ ἂν Ἰοκάστη λέγοι.
Γύναι, νοεῖς ἐκεῖνον ὅντιν’ ἀρτίως μολεῖν ἐφιέμεσθα τόν θ’ οὗτος λέγει— Τί δ’ ὅντιν’ εἶπε; μηδὲν ἐντραπῇς· τὰ δὲ ῥηθέντα βούλου μηδὲ μεμνῆσθαι μάτην.
Οὐκ ἂν γένοιτο τοῦθ’, ὅπως ἐγὼ λαβὼν σημεῖα τοιαῦτ’ οὐ φανῶ τοὐμὸν γένος.
Μή, πρὸς θεῶν, εἴπερ τι τοῦ σαυτοῦ βίου κήδῃ, ματεύσῃς τοῦθ’· ἅλις νοσοῦσ’ ἐγώ.
Θάρσει· σὺ μὲν γὰρ οὐδ’ ἐὰν τρίτης ἐγὼ μητρὸς φανῶ τρίδουλος, ἐκφανῇ κακή.
Ὅμως πιθοῦ μοι, λίσσομαι· μὴ δρᾶ τάδε.
Οὐκ ἂν πιθοίμην μὴ οὐ τάδ’ ἐκμαθεῖν σαφῶς.
Καὶ μὴν φρονοῦσά γ’ εὖ τὰ λῷστά σοι λέγω.
Τὰ λῷστα τοίνυν ταῦτά μ’ ἀλγύνει πάλαι.
Ὦ δύσποτμ’, εἴθε μήποτε γνοίης ὃς εἶ.
Ἄξει τις ἐλθὼν δεῦρο τὸν βοτῆρά μοι; ταύτην δ’ ἐᾶτε πλουσίῳ χαίρειν γένει.
Ἰοὺ ἰού, δύστηνε· τοῦτο γάρ σ’ ἔχω μόνον προσειπεῖν, ἄλλο δ’ οὔποθ’ ὕστερον.
Τί ποτε βέβηκεν, Οἰδίπους, ὑπ’ ἀγρίας ᾄξασα λύπης ἡ γυνή; δέδοιχ’ ὅπως μὴ ’κ τῆς σιωπῆς τῆσδ’ ἀναρρήξει κακά.
Ὁποῖα χρῄζει ῥηγνύτω· τοὐμὸν δ’ ἐγώ, κεἰ σμικρόν ἐστι, σπέρμ’ ἰδεῖν βουλήσομαι.
Αὕτη δ’ ἴσως, φρονεῖ γὰρ ὡς γυνὴ μέγα, τὴν δυσγένειαν τὴν ἐμὴν αἰσχύνεται.
Ἐγὼ δ’ ἐμαυτὸν παῖδα τῆς Τύχης νέμων τῆς εὖ διδούσης, οὐκ ἀτιμασθήσομαι.
Τῆς γὰρ πέφυκα μητρός· οἱ δὲ συγγενεῖς μῆνές με μικρὸν καὶ μέγαν διώρισαν.
Τοιόσδε δ’ ἐκφὺς οὐκ ἂν ἐξέλθοιμ’ ἔτι ποτ’ ἄλλος, ὥστε μὴ ’κμαθεῖν τοὐμὸν γένος.
Εἴπερ ἐγὼ μάντις εἰμὶ  καὶ κατὰ γνώμαν ἴδρις, οὐ τὸν Ὄλυμπον ἀπείρων, ὦ Κιθαιρών, οὐκ ἔσῃ τὰν αὔριον πανσέληνον, μὴ οὐ σέ γε καὶ πατριώταν Οἰδίπου καὶ τροφὸν καὶ ματέρ’ αὔξειν, καὶ χορεύεσθαι πρὸς ἡμῶν, ὡς ἐπίηρα φέροντα τοῖς ἐμοῖς τυράννοις.
Ἰήϊε Φοῖβε, σοὶ δὲ ταῦτ’ ἀρέστ’ εἴη.
Τίς σε, τέκνον, τίς σ’ ἔτικτε  τῶν μακραιώνων ἄρα Πανὸς ὀρεσσιβάτα πατρὸς πελασθεῖσ’, ἢ σέ γ’ εὐνάτειρά τις Λοξίου; τῷ γὰρ πλάκες ἀγρόνομοι πᾶσαι φίλαι· εἴθ’ ὁ Κυλλάνας ἀνάσσων, εἴθ’ ὁ Βακχεῖος θεὸς ναίων ἐπ’ ἄκρων ὀρέων εὕ- ρημα δέξατ’ ἔκ του Νυμφᾶν Ἑλικωνίδων, αἷς πλεῖστα συμπαίζει.
Εἰ χρή τι κἀμὲ μὴ συναλλάξαντά πω, πρέσβεις, σταθμᾶσθαι, τὸν βοτῆρ’ ὁρᾶν δοκῶ, ὅνπερ πάλαι ζητοῦμεν· ἔν τε γὰρ μακρῷ γήρᾳ ξυνᾴδει τῷδε τἀνδρὶ σύμμετρος, ἄλλως τε τοὺς ἄγοντας ὥσπερ οἰκέτας ἔγνωκ’ ἐμαυτοῦ· τῇ δ’ ἐπιστήμῃ σύ μου προὔχοις τάχ’ ἄν που, τὸν βοτῆρ’ ἰδὼν πάρος.
Ἔγνωκα γάρ, σάφ’ ἴσθι· Λαΐου γὰρ ἦν, εἴπερ τις ἄλλος, πιστὸς ὡς νομεὺς ἀνήρ.
Σὲ πρῶτ’ ἐρωτῶ, τὸν Κορίνθιον ξένον· ἦ τόνδε φράζεις; Τοῦτον, ὅνπερ εἰσορᾷς.
Οὗτος σύ, πρέσβυ, δεῦρό μοι φώνει βλέπων ὅσ’ ἄν σ’ ἐρωτῶ. Λαΐου ποτ’ ἦσθα σύ; Ἦ δοῦλος, οὐκ ὠνητός, ἀλλ’ οἴκοι τραφείς.
Ἔργον μεριμνῶν ποῖον ἢ βίον τίνα; Ποίμναις τὰ πλεῖστα τοῦ βίου συνειπόμην.
Χώροις μάλιστα πρὸς τίσιν ξύναυλος ὤν; Ἦν μὲν Κιθαιρών, ἦν δὲ πρόσχωρος τόπος.
Τὸν ἄνδρα τόνδ’ οὖν οἶσθα τῇδέ που μαθών; Τί χρῆμα δρῶντα; ποῖον ἄνδρα καὶ λέγεις; Τόνδ’ ὃς πάρεστιν· ἢ ξυναλλάξας τί πως; Οὐχ ὥστε γ’ εἰπεῖν ἐν τάχει μνήμης ὕπο.
Κοὐδέν γε θαῦμα, δέσποτ’· ἀλλ’ ἐγὼ σαφῶς ἀγνῶτ’ ἀναμνήσω νιν. Εὖ γὰρ οἶδ’ ὅτι κάτοιδεν, ἦμος τὸν Κιθαιρῶνος τόπον ὁ μὲν διπλοῖσι ποιμνίοις, ἐγὼ δ’ ἑνὶ ἐπλησίαζον τῷδε τἀνδρὶ τρεῖς ὅλους ἐξ ἦρος εἰς ἀρκτοῦρον ἑκμήνους χρόνους· χειμῶνα δ’ ἤδη τἀμά τ’ εἰς ἔπαυλ’ ἐγὼ ἤλαυνον οὗτός τ’ εἰς τὰ Λαΐου σταθμά.
Λέγω τι τούτων, ἢ οὐ λέγω πεπραγμένον; Λέγεις ἀληθῆ, καίπερ ἐκ μακροῦ χρόνου.
Φέρ’ εἰπὲ νῦν, τότ’ οἶσθα παῖδά μοί τινα δούς, ὡς ἐμαυτῷ θρέμμα θρεψαίμην ἐγώ; Τί δ’ ἔστι; πρὸς τί τοῦτο τοὔπος ἱστορεῖς; Ὅδ’ ἐστίν, ὦ τᾶν, κεῖνος ὃς τότ’ ἦν νέος.
Οὐκ εἰς ὄλεθρον; οὐ σιωπήσας ἔσῃ; Ἆ, μὴ κόλαζε, πρέσβυ, τόνδ’, ἐπεὶ τὰ σὰ δεῖται κολαστοῦ μᾶλλον ἢ τὰ τοῦδ’ ἔπη.
Τί δ’, ὦ φέριστε δεσποτῶν, ἁμαρτάνω; Οὐκ ἐννέπων τὸν παῖδ’ ὃν οὗτος ἱστορεῖ.
Λέγει γὰρ εἰδὼς οὐδέν, ἀλλ’ ἄλλως πονεῖ.
Σὺ πρὸς χάριν μὲν οὐκ ἐρεῖς, κλαίων δ’ ἐρεῖς.
Μὴ δῆτα, πρὸς θεῶν, τὸν γέροντά μ’ αἰκίσῃ.
Οὐχ ὡς τάχος τις τοῦδ’ ἀποστρέψει χέρας; Δύστηνος, ἀντὶ τοῦ; τί προσχρῄζων μαθεῖν; Τὸν παῖδ’ ἔδωκας τῷδ’ ὃν οὗτος ἱστορεῖ; Ἔδωκ’· ὀλέσθαι δ’ ὤφελον τῇδ’ ἡμέρᾳ.
Ἀλλ’ εἰς τόδ’ ἥξεις μὴ λέγων γε τοὔνδικον.
Πολλῷ γε μᾶλλον, ἢν φράσω, διόλλυμαι.
Ἁνὴρ ὅδ’, ὡς ἔοικεν, ἐς τριβὰς ἐλᾷ.
Οὐ δῆτ’ ἔγωγ’, ἀλλ’ εἶπον ὡς δοίην πάλαι.
Πόθεν λαβών; οἰκεῖον ἢ ’ξ ἄλλου τινός; Ἐμὸν μὲν οὐκ ἔγωγ’, ἐδεξάμην δέ του.
Τίνος πολιτῶν τῶνδε κἀκ ποίας στέγης; Μὴ πρὸς θεῶν, μή, δέσποθ’, ἱστόρει πλέον.
Ὄλωλας, εἴ σε ταῦτ’ ἐρήσομαι πάλιν.
Τῶν Λαΐου τοίνυν τις ἦν γεννημάτων.
Ἦ δοῦλος, ἢ κείνου τις ἐγγενὴς γεγώς; Οἴμοι, πρὸς αὐτῷ γ’ εἰμὶ τῷ δεινῷ λέγειν.
Κἄγωγ’ ἀκούειν· ἀλλ’ ὅμως ἀκουστέον.
Κείνου γέ τοι δὴ παῖς ἐκλῄζεθ’· ἡ δ’ ἔσω κάλλιστ’ ἂν εἴποι σὴ γυνὴ τάδ’ ὡς ἔχει.
Ἦ γὰρ δίδωσιν ἥδε σοι; Μάλιστ’, ἄναξ.
Ὡς πρὸς τί χρείας; Ὡς ἀναλώσαιμί νιν.
Τεκοῦσα τλήμων; Θεσφάτων γ’ ὄκνῳ κακῶν.
Ποίων; Κτενεῖν νιν τοὺς τεκόντας ἦν λόγος.
Πῶς δῆτ’ ἀφῆκας τῷ γέροντι τῷδε σύ; Κατοικτίσας, ὦ δέσποθ’, ὡς ἄλλην χθόνα δοκῶν ἀποίσειν, αὐτὸς ἔνθεν ἦν· ὁ δὲ κάκ’ εἰς μέγιστ’ ἔσωσεν· εἰ γὰρ οὗτος εἶ ὅν φησιν οὗτος, ἴσθι δύσποτμος γεγώς.
Ἰοὺ ἰού· τὰ πάντ’ ἂν ἐξήκοι σαφῆ.
Ὦ φῶς, τελευταῖόν σε προσβλέψαιμι νῦν, ὅστις πέφασμαι φύς τ’ ἀφ’ ὧν οὐ χρῆν, ξὺν οἷς τ’ οὐ χρῆν ὁμιλῶν, οὕς τέ μ’ οὐκ ἔδει κτανών.
Ἰὼ γενεαὶ βροτῶν,  ὡς ὑμᾶς ἴσα καὶ τὸ μη- δὲν ζώσας ἐναριθμῶ.
Τίς γάρ, τίς ἀνὴρ πλέον τᾶς εὐδαιμονίας φέρει ἢ τοσοῦτον ὅσον δοκεῖν καὶ δόξαντ’ ἀποκλῖναι; Τὸν σόν τοι παράδειγμ’ ἔχων,τὸν σὸν δαίμονα, τὸν σόν, ὦ τλᾶμον Οἰδιπόδα, βροτῶν οὐδὲν μακαρίζω· ὅστις καθ’ ὑπερβολὰν  τοξεύσας ἐκράτησε τοῦ πάντ’ εὐδαίμονος ὄλβου, ὦ Ζεῦ, κατὰ μὲν φθίσαςτὰν γαμψώνυχα παρθένον χρησμῳδόν, θανάτων δ’ ἐμᾷ χώρᾳ πύργος ἀνέστα·ἐξ οὗ καὶ βασιλεὺς καλῇ ἐμὸς καὶ τὰ μέγιστ’ ἐτιμάθης
 ταῖς μεγάλαισιν ἐν Θήβαις<ιν> ἀνάσσων.
Τανῦν δ’ ἀκούειν τίς ἀθλιώτερος;  τίς ἄταις ἀγρίαις, τίς ἐν πόνοις ξύνοικος ἀλλαγᾷ βίου; Ἰὼ κλεινὸν Οἰδίπου κάρα, ᾧ μέγας λιμὴν αὑτὸς ἤρκεσεν παιδὶ καὶ πατρὶ θαλαμηπόλῳ πεσεῖν, πῶς ποτε πῶς ποθ’ αἱ πατρῷαί
 σ’ ἄλοκες φέρειν, τάλας, σῖγ’ ἐδυνάθησαν ἐς τοσόνδε; Ἐφηῦρέ σ’ ἄκονθ’ ὁ πάνθ’ ὁρῶν χρόνος·  δικάζει τὸν ἄγαμον γάμον πάλαι τεκνοῦντα καὶ τεκνούμενον.
Ἰώ, Λαΐειον <ὦ> τέκνον· εἴθε σ’ εἴθ’ ἐ<γὼ> μήποτ’ εἰδόμαν· δύρομαι γὰρ ὡς περίαλλ’ ἰα<κ>χέων ἐκ στομάτων. Τὸ δ’ ὀρθὸν εἰ- πεῖν, ἀνέπνευσά τ’ ἐκ σέθεν καὶ κατεκοίμησα τοὐμὸν ὄμμα.
Ὦ γῆς μέγιστα τῆσδ’ ἀεὶ τιμώμενοι, οἷ’ ἔργ’ ἀκούσεσθ’, οἷα δ’ εἰσόψεσθ’, ὅσον δ’ ἀρεῖσθε πένθος, εἴπερ ἐγγενῶς ἔτι τῶν Λαβδακείων ἐντρέπεσθε δωμάτων.
Οἶμαι γὰρ οὔτ’ ἂν Ἴστρον οὔτε Φᾶσιν ἂν νίψαι καθαρμῷ τήνδε τὴν στέγην, ὅσα κεύθει, τὰ δ’ αὐτίκ’ εἰς τὸ φῶς φανεῖ κακὰ ἑκόντα κοὐκ ἄκοντα· τῶν δὲ πημονῶν μάλιστα λυποῦσ’ αἳ φανῶσ’ αὐθαίρετοι.
Λείπει μὲν οὐδ’ ἃ πρόσθεν ᾔδεμεν τὸ μὴ οὐ βαρύστον’ εἶναι· πρὸς δ’ ἐκείνοισιν τί φῄς; Ὁ μὲν τάχιστος τῶν λόγων εἰπεῖν τε καὶ μαθεῖν, τέθνηκε θεῖον Ἰοκάστης κάρα.
Ὦ δυστάλαινα, πρὸς τίνος ποτ’ αἰτίας; Αὐτὴ πρὸς αὑτῆς. Τῶν δὲ πραχθέντων τὰ μὲν ἄλγιστ’ ἄπεστιν· ἡ γὰρ ὄψις οὐ πάρα.
Ὅμως δ’, ὅσον γε κἀν ἐμοὶ μνήμης ἔνι, πεύσῃ τὰ κείνης ἀθλίας παθήματα.
Ὅπως γὰρ ὀργῇ χρωμένη παρῆλθ’ ἔσω θυρῶνος, ἵετ’ εὐθὺ πρὸς τὰ νυμφικὰ λέχη, κόμην σπῶσ’ ἀμφιδεξίοις ἀκμαῖς.
Πύλας δ’ ὅπως εἰσῆλθ’ ἐπιρράξασ’ ἔσω, κάλει τὸν ἤδη Λάϊον πάλαι νεκρόν, μνήμην παλαιῶν σπερμάτων ἔχουσ’, ὑφ’ ὧν θάνοι μὲν αὐτός, τὴν δὲ τίκτουσαν λίποι τοῖς οἷσιν αὐτοῦ δύστεκνον παιδουργίαν· γοᾶτο δ’ εὐνάς, ἔνθα δύστηνος διπλοῦς ἐξ ἀνδρὸς ἄνδρα καὶ τέκν’ ἐκ τέκνων τέκοι.
Χὤπως μὲν ἐκ τῶνδ’ οὐκέτ’ οἶδ’ ἀπόλλυται· βοῶν γὰρ εἰσέπαισεν Οἰδίπους, ὑφ’ οὗ οὐκ ἦν τὸ κείνης ἐκθεάσασθαι κακόν, ἀλλ’ εἰς ἐκεῖνον περιπολοῦντ’ ἐλεύσσομεν· φοίτα γὰρ ἡμᾶς ἔγχος ἐξαιτῶν πορεῖν, γυναῖκά τ’ οὐ γυναῖκα, μητρῴαν δ’ ὅπου κίχοι διπλῆν ἄρουραν οὗ τε καὶ τέκνων.
Λυσσῶντι δ’ αὐτῷ δαιμόνων δείκνυσί τις· οὐδεὶς γὰρ ἀνδρῶν, οἳ παρῆμεν ἐγγύθεν.
Δεινὸν δ’ ἀΰσας, ὡς ὑφηγητοῦ τινος πύλαις διπλαῖς ἐνήλατ’, ἐκ δὲ πυθμένων ἔκλινε κοῖλα κλῇθρα κἀμπίπτει στέγῃ.
Οὗ δὴ κρεμαστὴν τὴν γυναῖκ’ ἐσείδομεν, πλεκταῖς ἐώραις ἐμπεπλεγμένην· ὁ δὲ ὅπως ὁρᾷ νιν, δεινὰ βρυχηθεὶς τάλας, χαλᾷ κρεμαστὴν ἀρτάνην· ἐπεὶ δὲ γῇ ἔκειθ’ ὁ τλήμων, δεινὰ δ’ ἦν τἀνθένδ’ ὁρᾶν.
Ἀποσπάσας γὰρ εἱμάτων χρυσηλάτους περόνας ἀπ’ αὐτῆς, αἷσιν ἐξεστέλλετο, ἄρας ἔπαισεν ἄρθρα τῶν αὑτοῦ κύκλων, αὐδῶν τοιαῦθ’, ὁθούνεκ’ οὐκ ὄψοιντό νιν οὔθ’ οἷ’ ἔπασχεν οὔθ’ ὁποῖ’ ἔδρα κακά, ἀλλ’ ἐν σκότῳ τὸ λοιπὸν οὓς μὲν οὐκ ἔδει ὀψοίαθ’, οὓς δ’ ἔχρῃζεν οὐ γνωσοίατο.
Τοιαῦτ’ ἐφυμνῶν πολλάκις τε κοὐχ ἅπαξ ἤρασσ’ ἐπαίρων βλέφαρα· φοίνιαι δ’ ὁμοῦ γλῆναι γένει’ ἔτεγγον, οὐδ’ ἀνίεσαν φόνου μυδώσας σταγόνας, ἀλλ’ ὁμοῦ μέλας ὄμβρος χαλάζης αἵματός τ’ ἐτέγγετο.
Τάδ’ ἐκ δυοῖν ἔρρωγεν, οὐ μόνου, κακά, ἀλλ’ ἀνδρὶ καὶ γυναικὶ συμμιγῆ κακά.
Ὁ πρὶν παλαιὸς δ’ ὄλβος ἦν πάροιθε μὲν ὄλβος δικαίως· νῦν δὲ τῇδε θἠμέρᾳ στεναγμός, ἄτη, θάνατος, αἰσχύνη, κακῶν ὅσ’ ἐστὶ πάντων ὀνόματ’, οὐδέν ἐστ’ ἀπόν.
Νῦν δ’ ἔσθ’ ὁ τλήμων ἔν τινι σχολῇ κακοῦ; Βοᾷ διοίγειν κλῇθρα καὶ δηλοῦν τινα τοῖς πᾶσι Καδμείοισι τὸν πατροκτόνον, τὸν μητρὸς—αὐδῶν ἀνόσι’ οὐδὲ ῥητά μοι, ὡς ἐκ χθονὸς ῥίψων ἑαυτόν, οὐδ’ ἔτι μενῶν δόμοις ἀραῖος ὡς ἠράσατο.
Ῥώμης γε μέντοι καὶ προηγητοῦ τινος δεῖται· τὸ γὰρ νόσημα μεῖζον ἢ φέρειν.
Δείξει δὲ καὶ σοί· κλῇθρα γὰρ πυλῶν τάδε διοίγεται· θέαμα δ’ εἰσόψει τάχα τοιοῦτον οἷον καὶ στυγοῦντ’ ἐποικτίσαι.
Ὦ δεινὸν ἰδεῖν πάθος ἀνθρώποις, ὦ δεινότατον πάντων ὅσ’ ἐγὼ προσέκυρσ’ ἤδη· τίς σ’, ὦ τλῆμον, προσέβη μανία; τίς ὁ πηδήσας μείζονα δαίμων τῶν μακίστων πρὸς σῇ δυσδαίμονι μοίρᾳ; Φεῦ φεῦ, δύσταν’· ἀλλ’ οὐδ’ ἐσιδεῖν δύναμαί σε, θέλων πόλλ’ ἀνερέσθαι, πολλὰ πυθέσθαι, πολλὰ δ’ ἀθρῆσαι· τοίαν φρίκην παρέχεις μοι.
Αἰαῖ, αἰαῖ, δύστανος ἐγώ, ποῖ γᾶς φέρομαι τλάμων; πᾶ μοι φθογγὰ διαπωτᾶται φοράδην; ἰὼ δαῖμον, ἵν’ ἐξήλου.
Ἐς δεινὸν οὐδ’ ἀκουστὸν οὐδ’ ἐπόψιμον.
Ἰὼ σκότου  νέφος ἐμὸν ἀπότροπον, ἐπιπλόμενον ἄφατον, ἀδάματόν τε καὶ δυσούριστόν <μοι>.
Οἴμοι, οἴμοι μάλ’ αὖθις· οἷον εἰσέδυ μ’ ἅμα κέντρων τε τῶνδ’ οἴστρημα καὶ μνήμη κακῶν.
Καὶ θαῦμά γ’ οὐδὲν ἐν τοσοῖσδε πήμασιν διπλᾶ σε πενθεῖν καὶ διπλᾶ φορεῖν κακά.
Ἰὼ φίλος,  σὺ μὲν ἐμὸς ἐπίπολος ἔτι μόνιμος· ἔτι γὰρ ὑπομένεις με τὸν τυφλὸν κηδεύων.
Φεῦ φεῦ, οὐ γάρ με λήθεις, ἀλλὰ γιγνώσκω σαφῶς, καίπερ σκοτεινός, τήν γε σὴν αὐδὴν ὅμως.
Ὦ δεινὰ δράσας, πῶς ἔτλης τοιαῦτα σὰς ὄψεις μαρᾶναι; τίς σ’ ἐπῆρε δαιμόνων; Ἀπόλλων τάδ’ ἦν, Ἀπόλλων, φίλοι,  ὁ κακὰ κακὰ τελῶν ἐμὰ τάδ’ ἐμὰ πάθεα.
Ἔπαισε δ’ αὐτόχειρ νιν οὔ- τις, ἀλλ’ ἐγὼ τλάμων.
Τί γὰρ ἔδει μ’ ὁρᾶν, ὅτῳ γ’ ὁρῶντι μηδὲν ἦν ἰδεῖν γλυκύ; Ἦν ταῦθ’ ὅπωσπερ καὶ σὺ φής.
Τί δῆτ’ ἐμοὶ βλεπτὸν ἦν στερκτόν; ἢ προσήγορον ἔτ’ ἔστ’ ἀκούειν ἡδονᾷ, φίλοι; Ἀπάγετ’ ἐκτόπιον ὅτι τάχιστά με, ἀπάγετ’, ὦ φίλοι, τὸν ὄλεθρον μέγαν, τὸν καταρατότατον, ἔτι δὲ καὶ θεοῖς ἐχθρότατον βροτῶν.
Δείλαιε τοῦ νοῦ τῆς τε συμφορᾶς ἴσον, ὥς σ’ ἠθέλησα μηδαμὰ γνῶναί ποτ’ ἄν.
Ὄλοιθ’ ὅστις ἦν ὃς ἀγρίας πέδας  νομάδος ἐπὶ πόας ἔλαβέ μ’ ἀπό τε φόνου ἔρυτο κἀνέσωσεν, οὐ- δὲν εἰς χάριν πράσσων.
Τότε γὰρ ἂν θανὼν οὐκ ἦν φίλοισιν οὐδ’ ἐμοὶ τοσόνδ’ ἄχος.
Θέλοντι κἀμοὶ τοῦτ’ ἂν ἦν.
Οὔκουν πατρός γ’ ἂν φονεὺς ἦλθον, οὐδὲ νυμφίος βροτοῖς ἐκλήθην ὧν ἔφυν ἄπο.
Νῦν δ’ ἄθεος μέν εἰμ’, ἀνοσίων δὲ παῖς, ὁμογενὴς δ’ ἀφ’ ὧν αὐτὸς ἔφυν τάλας.
Εἰ δέ τι πρεσβύτερον ἔτι κακοῦ κακόν, τοῦτ’ ἔλαχ’ Οἰδίπους.
Οὐκ οἶδ’ ὅπως σε φῶ βεβουλεῦσθαι καλῶς.
κρείσσων γὰρ ἦσθα μηκέτ’ ὢν ἢ ζῶν τυφλός.
Ὡς μὲν τάδ’ οὐχ ὧδ’ ἔστ’ ἄριστ’ εἰργασμένα, μή μ’ ἐκδίδασκε, μηδὲ συμβούλευ’ ἔτι.
Ἐγὼ γὰρ οὐκ οἶδ’ ὄμμασιν ποίοις βλέπων πατέρα ποτ’ ἂν προσεῖδον εἰς Ἅιδου μολών, οὐδ’ αὖ τάλαιναν μητέρ’, οἷν ἐμοὶ δυοῖν ἔργ’ ἐστὶ κρείσσον’ ἀγχόνης εἰργασμένα.
Ἀλλ’ ἡ τέκνων δῆτ’ ὄψις ἦν ἐφίμερος, βλαστοῦσ’ ὅπως ἔβλαστε, προσλεύσσειν ἐμοί; Οὐ δῆτα τοῖς γ’ ἐμοῖσιν ὀφθαλμοῖς ποτε· οὐδ’ ἄστυ γ’, οὐδὲ πύργος, οὐδὲ δαιμόνων ἀγάλμαθ’ ἱερά, τῶν ὁ παντλήμων ἐγὼ κάλλιστ’ ἀνὴρ εἷς ἔν γε ταῖς Θήβαις τραφεὶς ἀπεστέρησ’ ἐμαυτόν, αὐτὸς ἐννέπων ὠθεῖν ἅπαντας τὸν ἀσεβῆ, τὸν ἐκ θεῶν φανέντ’ ἄναγνον καὶ γένους τοῦ Λαΐου.
Τοιάνδ’ ἐγὼ κηλῖδα μηνύσας ἐμὴν ὀρθοῖς ἔμελλον ὄμμασιν τούτους ὁρᾶν; Ἥκιστά γ’· ἀλλ’ εἰ τῆς ἀκουούσης ἔτ’ ἦν πηγῆς δι’ ὤτων φραγμός, οὐκ ἂν ἐσχόμην τὸ μἀποκλῇσαι τοὐμὸν ἄθλιον δέμας, ἵν’ ἦ τυφλός τε καὶ κλύων μηδέν· τὸ γὰρ τὴν φροντίδ’ ἔξω τῶν κακῶν οἰκεῖν γλυκύ.
Ἰὼ Κιθαιρών, τί μ’ ἐδέχου; τί μ’ οὐ λαβὼν ἔκτεινας εὐθύς, ὡς ἔδειξα μήποτε ἐμαυτὸν ἀνθρώποισιν ἔνθεν ἦ γεγώς; Ὦ Πόλυβε καὶ Κόρινθε καὶ τὰ πάτρια λόγῳ παλαιὰ δώμαθ’, οἷον ἆρά με κάλλος κακῶν ὕπουλον ἐξεθρέψατε· νῦν γὰρ κακός τ’ ὢν κἀκ κακῶν εὑρίσκομαι.
Ὦ τρεῖς κέλευθοι καὶ κεκρυμμένη νάπη, δρυμός τε καὶ στενωπὸς ἐν τριπλαῖς ὁδοῖς, αἳ τοὐμὸν αἷμα τῶν ἐμῶν χειρῶν ἄπο ἐπίετε πατρός, ἆρά μου μέμνησθ’ ὅτι οἷ’ ἔργα δράσας ὑμὶν εἶτα δεῦρ’ ἰὼν ὁποῖ’ ἔπρασσον αὖθις; Ὦ γάμοι, γάμοι, ἐφύσαθ’ ἡμᾶς, καὶ φυτεύσαντες πάλιν ἀνεῖτε ταὐτὸν σπέρμα, κἀπεδείξατε πατέρας, ἀδελφούς, παῖδας, αἷμ’ ἐμφύλιον, νύμφας γυναῖκας μητέρας τε, χὠπόσα αἴσχιστ’ ἐν ἀνθρώποισιν ἔργα γίγνεται.
Ἀλλ’, οὐ γὰρ αὐδᾶν ἔσθ’ ἃ μηδὲ δρᾶν καλόν, ὅπως τάχιστα, πρὸς θεῶν, ἔξω μέ που καλύψατ’, ἢ φονεύσατ’, ἢ θαλάσσιον ἐκρίψατ’, ἔνθα μήποτ’ εἰσόψεσθ’ ἔτι.
Ἴτ’, ἀξιώσατ’ ἀνδρὸς ἀθλίου θιγεῖν· πίθεσθε, μὴ δείσητε· τἀμὰ γὰρ κακὰ οὐδεὶς οἷός τε πλὴν ἐμοῦ φέρειν βροτῶν.
Ἀλλ’ ὧν ἐπαιτεῖς ἐς δέον πάρεσθ’ ὅδε Κρέων τὸ πράσσειν καὶ τὸ βουλεύειν, ἐπεὶ χώρας λέλειπται μοῦνος ἀντὶ σοῦ φύλαξ.
Οἴμοι, τί δῆτα λέξομεν πρὸς τόνδ’ ἔπος; τίς μοι φανεῖται πίστις ἔνδικος; τὰ γὰρ πάρος πρὸς αὐτὸν πάντ’ ἐφεύρημαι κακός.
Οὔθ’ ὡς γελαστής, Οἰδίπους, ἐλήλυθα, οὔθ’ ὡς ὀνειδιῶν τι τῶν πάρος κακῶν.
Ἀλλ’ εἰ τὰ θνητῶν μὴ καταισχύνεσθ’ ἔτι γένεθλα, τὴν γοῦν πάντα βόσκουσαν φλόγα αἰδεῖσθ’ ἄνακτος Ἡλίου, τοιόνδ’ ἄγος ἀκάλυπτον οὕτω δεικνύναι, τὸ μήτε γῆ μήτ’ ὄμβρος ἱερὸς μήτε φῶς προσδέξεται.
Ἀλλ’ ὡς τάχιστ’ ἐς οἶκον ἐσκομίζετε· τοῖς ἐν γένει γὰρ τἀγγενῆ μάλισθ’ ὁρᾶν μόνοις τ’ ἀκούειν εὐσεβῶς ἔχει κακά.
Πρὸς θεῶν, ἐπείπερ ἐλπίδος μ’ ἀπέσπασας, ἄριστος ἐλθὼν πρὸς κάκιστον ἄνδρ’ ἐμέ, πιθοῦ τί μοι· πρὸς σοῦ γάρ, οὐδ’ ἐμοῦ, φράσω.
Καὶ τοῦ με χρείας ὧδε λιπαρεῖς τυχεῖν; Ῥῖψόν με γῆς ἐκ τῆσδ’ ὅσον τάχισθ’, ὅπου θνητῶν φανοῦμαι μηδενὸς προσήγορος.
Ἔδρασ’ ἄν, εὖ τοῦτ’ ἴσθ’, ἄν, εἰ μὴ τοῦ θεοῦ πρώτιστ’ ἔχρῃζον ἐκμαθεῖν τί πρακτέον.
Ἀλλ’ ἥ γ’ ἐκείνου πᾶσ’ ἐδηλώθη φάτις, τὸν πατροφόντην, τὸν ἀσεβῆ μ’ ἀπολλύναι.
Οὕτως ἐλέχθη ταῦθ’· ὅμως δ’, ἵν’ ἕσταμεν χρείας, ἄμεινον ἐκμαθεῖν τί δραστέον.
Οὕτως ἄρ’ ἀνδρὸς ἀθλίου πεύσεσθ’ ὕπερ; Καὶ γὰρ σὺ νῦν τἂν τῷ θεῷ πίστιν φέροις.
Καὶ σοί γ’ ἐπισκήπτω τε καὶ προστρέψομαι· τῆς μὲν κατ’ οἴκους αὐτὸς ὃν θέλεις τάφον θοῦ· καὶ γὰρ ὀρθῶς τῶν γε σῶν τελεῖς ὕπερ· ἐμοῦ δὲ μήποτ’ ἀξιωθήτω τόδε πατρῷον ἄστυ ζῶντος οἰκητοῦ τυχεῖν· ἀλλ’ ἔα με ναίειν ὄρεσιν, ἔνθα κλῄζεται οὑμὸς Κιθαιρὼν οὗτος, ὃν μήτηρ τέ μοι πατήρ τ’ ἐθέσθην ζῶντε κύριον τάφον, ἵν’ ἐξ ἐκείνων οἵ μ’ ἀπωλλύτην, θάνω.
Καίτοι τοσοῦτόν γ’ οἶδα, μήτε μ’ ἂν νόσον μήτ’ ἄλλο πέρσαι μηδέν· οὐ γὰρ ἄν ποτε θνῄσκων ἐσώθην, μὴ ’πί τῳ δεινῷ κακῷ.
Ἀλλ’ ἡ μὲν ἡμῶν μοῖρ’ ὅποιπερ εἶσ’ ἴτω· παίδων δὲ τῶν μὲν ἀρσένων μή μοι, Κρέων, προσθῇ μέριμναν· ἄνδρες εἰσίν, ὥστε μὴ σπάνιν ποτὲ σχεῖν, ἔνθ’ ἂν ὦσι, τοῦ βίου· ταῖν δ’ ἀθλίαιν οἰκτραῖν τε παρθένοιν ἐμαῖν, αἷν οὔποθ’ ἡμὴ χωρὶς ἐστάθη βορᾶς τράπεζ’ ἄνευ τοῦδ’ ἀνδρός, ἀλλ’ ὅσων ἐγὼ ψαύοιμι, πάντων τῶνδ’ ἀεὶ μετειχέτην· αἷν μοι μέλεσθαι· καὶ μάλιστα μὲν χεροῖν ψαῦσαί μ’ ἔασον κἀποκλαύσασθαι κακά.
Ἴθ’, ὦναξ, ἴθ’, ὦ γονῇ γενναῖε· χερσί τἂν θιγὼν δοκοῖμ’ ἔχειν σφᾶς, ὥσπερ ἡνίκ’ ἔβλεπον.
Τί φημί; οὐ δὴ κλύω που, πρὸς θεῶν, τοῖν μοι φίλοιν δακρυρροούντοιν, καί μ’ ἐποικτίρας Κρέων ἔπεμψέ μοι τὰ φίλτατ’ ἐγγόνοιν ἐμοῖν; λέγω τι; Λέγεις· ἐγὼ γάρ εἰμ’ ὁ πορσύνας τάδε, γνοὺς τὴν παροῦσαν τέρψιν, ἥ σ’ εἶχεν πάλαι.
Ἀλλ’ εὐτυχοίης, καί σε τῆσδε τῆς ὁδοῦ δαίμων ἄμεινον ἢ ’μὲ φρουρήσας τύχοι.
Ὦ τέκνα, ποῦ ποτ’ ἐστέ; δεῦρ’ ἴτ’, ἔλθετε ὡς τὰς ἀδελφὰς τάσδε τὰς ἐμὰς χέρας, αἳ τοῦ φυτουργοῦ πατρὸς ὑμὶν ὧδ’ ὁρᾶν τὰ πρόσθε λαμπρὰ προὐξένησαν ὄμματα· ὃς ὑμίν, ὦ τέκν’, οὔθ’ ὁρῶν οὔθ’ ἱστορῶν, πατὴρ ἐφάνθην ἔνθεν αὐτὸς ἠρόθην.
Καὶ σφὼ δακρύω, προσβλέπειν γὰρ οὐ σθένω, νοούμενος τὰ λοιπὰ τοῦ πικροῦ βίου, οἷον βιῶναι σφὼ πρὸς ἀνθρώπων χρεών.
Ποίας γὰρ ἀστῶν ἥξετ’ εἰς ὁμιλίας, ποίας δ’ ἑορτάς, ἔνθεν οὐ κεκλαυμέναι πρὸς οἶκον ἵξεσθ’ ἀντὶ τῆς θεωρίας; Ἀλλ’ ἡνίκ’ ἂν δὴ πρὸς γάμων ἥκητ’ ἀκμάς, τίς οὗτος ἔσται, τίς παραρρίψει, τέκνα, τοιαῦτ’ ὀνείδη λαμβάνων ἃ τοῖς ἐμοῖς γονεῦσιν ἔσται σφῷν θ’ ὁμοῦ δηλήματα; Τί γὰρ κακῶν ἄπεστι; τὸν πατέρα πατὴρ ὑμῶν ἔπεφνεν· τὴν τεκοῦσαν ἤροσεν, ὅθεν περ αὐτὸς ἐσπάρη, κἀκ τῶν ἴσων ἐκτήσαθ’ ὑμᾶς, ὧνπερ αὐτὸς ἐξέφυ.
Τοιαῦτ’ ὀνειδιεῖσθε. Κᾆτα τίς γαμεῖ; οὐκ ἔστιν οὐδείς, ὦ τέκν’, ἀλλὰ δηλαδὴ χέρσους φθαρῆναι κἀγάμους ὑμᾶς χρεών.
Ὦ παῖ Μενοικέως, ἀλλ’ ἐπεὶ μόνος πατὴρ ταύταιν λέλειψαι, νὼ γάρ, ὣ ’φυτεύσαμεν, ὀλώλαμεν δύ’ ὄντε, μή σφε περιίδῃς πτωχὰς ἀνάνδρους ἐγγενεῖς ἀλωμένας, μηδ’ ἐξισώσῃς τάσδε τοῖς ἐμοῖς κακοῖς.
Ἀλλ’ οἴκτισόν σφας, ὧδε τηλικάσδ’ ὁρῶν πάντων ἐρήμους, πλὴν ὅσον τὸ σὸν μέρος.
Ξύννευσον, ὦ γενναῖε, σῇ ψαύσας χερί.
Σφῷν δ’, ὦ τέκν’, εἰ μὲν εἰχέτην ἤδη φρένας, πόλλ’ ἂν παρῄνουν· νῦν δὲ τοῦτ’ εὔχεσθέ μοι οὗ καιρὸς ἐᾷ ζῆν, τοῦ βίου δὲ λῴονος ὑμᾶς κυρῆσαι τοῦ φυτεύσαντος πατρός.
Ἅλις ἵν’ ἐξήκεις δακρύων· ἀλλ’ ἴθι στέγης ἔσω.
Πειστέον, κεἰ μηδὲν ἡδύ. Πάντα γὰρ καιρῷ καλά.
Οἶσθ’ ἐφ’ οἷς οὖν εἶμι; Λέξεις, καὶ τότ’ εἴσομαι κλύων.
Γῆς μ’ ὅπως πέμψεις ἄποικον. Τοῦ θεοῦ μ’ αἰτεῖς δόσιν.
Ἀλλὰ θεοῖς γ’ ἔχθιστος ἥκω. Τοιγαροῦν τεύξῃ τάχα.
Φῂς τάδ’ οὖν; Ἃ μὴ φρονῶ γὰρ οὐ φιλῶ λέγειν μάτην.
Ἄπαγέ νύν μ’ ἐντεῦθεν ἤδη. Στεῖχέ νυν, τέκνων δ’ ἀφοῦ.
Μηδαμῶς ταύτας γ’ ἕλῃ μου. Πάντα μὴ βούλου κρατεῖν· καὶ γὰρ ἁκράτησας οὔ σοι τῷ βίῳ ξυνέσπετο.
Ὦ πάτρας Θήβης ἔνοικοι, λεύσσετ’, Οἰδίπους ὅδε, ὃς τὰ κλείν’ αἰνίγματ’ ᾔδει καὶ κράτιστος ἦν ἀνήρ, οὗ τίς οὐ ζήλῳ πολιτῶν ἦν τύχαις ἐπιβλέπων, εἰς ὅσον κλύδωνα δεινῆς συμφορᾶς ἐλήλυθεν, ὥστε θνητὸν ὄντ’ ἐκείνην τὴν τελευταίαν ἰδεῖν ἡμέραν ἐπισκοποῦντα μηδέν’ ὀλβίζειν, πρὶν ἂν τέρμα τοῦ βίου περάσῃ μηδὲν ἀλγεινὸν παθών.
Ὦ δώματ’ Ἀδμήτει’, ἐν οἷς ἔτλην ἐγὼ θῆσσαν τράπεζαν αἰνέσαι θεός περ ὤν.
Ζεὺς γὰρ κατακτὰς παῖδα τὸν ἐμὸν αἴτιος Ἀσκληπιόν, στέρνοισιν ἐμβαλὼν φλόγα· οὗ δὴ χολωθεὶς τέκτονας Δίου πυρὸς κτείνω Κύκλωπας· καί με θητεύειν πατὴρ θνητῶι παρ’ ἀνδρὶ τῶνδ’ ἄποιν’ ἠνάγκασεν.
ἐλθὼν δὲ γαῖαν τήνδ’ ἐβουφόρβουν ξένωι καὶ τόνδ’ ἔσωιζον οἶκον ἐς τόδ’ ἡμέρας.
ὁσίου γὰρ ἀνδρὸς ὅσιος ὢν ἐτύγχανον παιδὸς Φέρητος, ὃν θανεῖν ἐρρυσάμην, Μοίρας δολώσας· ἤινεσαν δέ μοι θεαὶ Ἄδμητον Ἅιδην τὸν παραυτίκ’ ἐκφυγεῖν, ἄλλον διαλλάξαντα τοῖς κάτω νεκρόν.
πάντας δ’ ἐλέγξας καὶ διεξελθὼν φίλους, [πατέρα γεραιάν θ’ ἥ σφ’ ἔτικτε μητέρα,] οὐχ ηὗρε πλὴν γυναικὸς ὅστις ἤθελεν θανὼν πρὸ κείνου μηκέτ’ εἰσορᾶν φάος· ἣν νῦν κατ’ οἴκους ἐν χεροῖν βαστάζεται ψυχορραγοῦσαν· τῆιδε γάρ σφ’ ἐν ἡμέραι θανεῖν πέπρωται καὶ μεταστῆναι βίου.
ἐγὼ δέ, μὴ μίασμά μ’ ἐν δόμοις κίχηι, λείπω μελάθρων τῶνδε φιλτάτην στέγην.
ἤδη δὲ τόνδε Θάνατον εἰσορῶ πέλας, ἱερέα θανόντων, ὅς νιν εἰς Ἅιδου δόμους μέλλει κατάξειν· συμμέτρως δ’ ἀφίκετο, φρουρῶν τόδ’ ἦμαρ ὧι θανεῖν αὐτὴν χρεών.
ἆ ἆ· τί σὺ πρὸς μελάθροις; τί σὺ τῆιδε πολεῖς, Φοῖβ’; ἀδικεῖς αὖ τιμὰς ἐνέρων ἀφοριζόμενος καὶ καταπαύων; οὐκ ἤρκεσέ σοι μόρον Ἀδμήτου διακωλῦσαι, Μοίρας δολίωι σφήλαντι τέχνηι; νῦν δ’ ἐπὶ τῆιδ’ αὖ χέρα τοξήρη φρουρεῖς ὁπλίσας, ἣ τόδ’ ὑπέστη, πόσιν ἐκλύσασ’ αὐτὴ προθανεῖν Πελίου παῖς; θάρσει· δίκην τοι καὶ λόγους κεδνοὺς ἔχω.
τί δῆτα τόξων ἔργον, εἰ δίκην ἔχεις; σύνηθες αἰεὶ ταῦτα βαστάζειν ἐμοί.
καὶ τοῖσδέ γ’ οἴκοις ἐκδίκως προσωφελεῖν.
φίλου γὰρ ἀνδρὸς συμφοραῖς βαρύνομαι.
καὶ νοσφιεῖς με τοῦδε δευτέρου νεκροῦ; ἀλλ’ οὐδ’ ἐκεῖνον πρὸς βίαν σ’ ἀφειλόμην.
πῶς οὖν ὑπὲρ γῆς ἐστι κοὐ κάτω χθονός; δάμαρτ’ ἀμείψας, ἣν σὺ νῦν ἥκεις μέτα.
κἀπάξομαί γε νερτέραν ὑπὸ χθόνα.
λαβὼν ἴθ’· οὐ γὰρ οἶδ’ ἂν εἰ πείσαιμί σε.
κτείνειν γ’ ὃν ἂν χρῆι; τοῦτο γὰρ τετάγμεθα.
οὔκ, ἀλλὰ τοῖς μέλλουσι θάνατον ἀμβαλεῖν.
ἔχω λόγον δὴ καὶ προθυμίαν σέθεν.
ἔστ’ οὖν ὅπως Ἄλκηστις ἐς γῆρας μόλοι; οὐκ ἔστι· τιμαῖς κἀμὲ τέρπεσθαι δόκει.
οὔτοι πλέον γ’ ἂν ἢ μίαν ψυχὴν λάβοις.
νέων φθινόντων μεῖζον ἄρνυμαι γέρας.
κἂν γραῦς ὄληται, πλουσίως ταφήσεται.
πρὸς τῶν ἐχόντων, Φοῖβε, τὸν νόμον τίθης.
πῶς εἶπας; ἀλλ’ ἦ καὶ σοφὸς λέληθας ὤν; ὠνοῖντ’ ἂν οἷς πάρεστι γηραιοὶ θανεῖν.
οὔκουν δοκεῖ σοι τήνδε μοι δοῦναι χάριν; οὐ δῆτ’· ἐπίστασαι δὲ τοὺς ἐμοὺς τρόπους.
ἐχθρούς γε θνητοῖς καὶ θεοῖς στυγουμένους.
οὐκ ἂν δύναιο πάντ’ ἔχειν ἃ μή σε δεῖ.
ἦ μὴν σὺ πείσηι καίπερ ὠμὸς ὢν ἄγαν· τοῖος Φέρητος εἶσι πρὸς δόμους ἀνὴρ Εὐρυσθέως πέμψαντος ἵππειον μετὰ ὄχημα Θρήικης ἐκ τόπων δυσχειμέρων, ὃς δὴ ξενωθεὶς τοῖσδ’ ἐν Ἀδμήτου δόμοις βίαι γυναῖκα τήνδε σ’ ἐξαιρήσεται.
κοὔθ’ ἡ παρ’ ἡμῶν σοι γενήσεται χάρις δράσεις θ’ ὁμοίως ταῦτ’ ἀπεχθήσηι τ’ ἐμοί.
πόλλ’ ἂν σὺ λέξας οὐδὲν ἂν πλέον λάβοις· ἡ δ’ οὖν γυνὴ κάτεισιν εἰς Ἅιδου δόμους.
στείχω δ’ ἐπ’ αὐτήν, ὡς κατάρξωμαι ξίφει· ἱερὸς γὰρ οὗτος τῶν κατὰ χθονὸς θεῶν ὅτου τόδ’ ἔγχος κρατὸς ἁγνίσηι τρίχα.
τί ποθ’ ἡσυχία πρόσθεν μελάθρων; τί σεσίγηται δόμος Ἀδμήτου; —ἀλλ’ οὐδὲ φίλων πέλας <ἔστ’> οὐδείς, ὅστις ἂν εἴποι πότερον φθιμένην χρὴ βασίλειαν πενθεῖν ἢ ζῶσ’ ἔτι φῶς λεύσσει Πελίου τόδε παῖς Ἄλκηστις, ἐμοὶ πᾶσί τ’ ἀρίστη δόξασα γυνὴ πόσιν εἰς αὑτῆς γεγενῆσθαι.
—κλύει τις ἢ στεναγμὸν ἢ χειρῶν κτύπον κατὰ στέγας ἢ γόον ὡς πεπραγμένων; —οὐ μὰν οὐδέ τις ἀμφιπόλων στατίζεται ἀμφὶ πύλας.
εἰ γὰρ μετακοίμιος ἄτας, ὦ Παιάν, φανείης.
—οὔ τἂν φθιμένας γ’ ἐσιώπων.
—†οὐ γὰρ δὴ φροῦδός γ’ ἐξ οἴκων νέκυς ἤδη.† —πόθεν; οὐκ αὐχῶ. τί σε θαρσύνει; —πῶς ἂν ἔρημον τάφον Ἄδμητος κεδνῆς ἂν ἔπραξε γυναικός; —πυλῶν πάροιθε δ’ οὐχ ὁρῶ πηγαῖον ὡς νομίζεται χέρνιβ’ ἐπὶ φθιτῶν πύλαις.
—χαίτα τ’ οὔτις ἐπὶ προθύροις τομαῖος, †ἃ δὴ νεκύων πένθει πίτνει, οὐδὲ νεολαία† δουπεῖ χεὶρ γυναικῶν.
—καὶ μὴν τόδε κύριον ἦμαρ —†τί τόδ’ αὐδᾶις;† —ὧι χρή σφε μολεῖν κατὰ γαίας.
—ἔθιγες ψυχᾶς, ἔθιγες δὲ φρενῶν.
—χρὴ τῶν ἀγαθῶν διακναιομένων πενθεῖν ὅστις χρηστὸς ἀπ’ ἀρχῆς νενόμισται.
ἀλλ’ οὐδὲ ναυκληρίαν ἔσθ’ ὅποι τις αἴας στείλας, ἢ Λυκίαν εἴτ’ ἐπὶ τὰς ἀνύδρους †Ἀμμωνιάδας ἕδρας†, δυστάνου παραλύσαι ψυχάν· μόρος γὰρ ἀπότομος πλάθει. θεῶν δ’ ἐπ’ ἐσχάραν οὐκέτ’ ἔχω τίνα μηλοθύταν πορευθῶ.
μόνα δ’ ἄν, εἰ φῶς τόδ’ ἦν ὄμμασιν δεδορκὼς Φοίβου παῖς, προλιποῦσ’ ἦλθ’ ἂν ἕδρας σκοτίους Ἅιδα τε πύλας· δμαθέντας γὰρ ἀνίστη, πρὶν αὐτὸν εἷλε διόβολον πλῆκτρον πυρὸς κεραυνίου.
νῦν δὲ βίου τίν’ ἔτ’ ἐλπίδα προσδέχωμαι; [πάντα γὰρ ἤδη †τετέλεσται βασιλεῦσιν†, πάντων δὲ θεῶν ἐπὶ βωμοῖς αἱμόρραντοι θυσίαι πλήρεις, οὐδ’ ἔστι κακῶν ἄκος οὐδέν.] —ἀλλ’ ἥδ’ ὀπαδῶν ἐκ δόμων τις ἔρχεται δακρυρροοῦσα· τίνα τύχην ἀκούσομαι; πενθεῖν μέν, εἴ τι δεσπόταισι τυγχάνει, συγγνωστόν· εἰ δ’ ἔτ’ ἐστὶν ἔμψυχος γυνὴ εἴτ’ οὖν ὄλωλεν εἰδέναι βουλοίμεθ’ ἄν.
καὶ ζῶσαν εἰπεῖν καὶ θανοῦσαν ἔστι σοι.
καὶ πῶς ἂν αὑτὸς κατθάνοι τε καὶ βλέποι; ἤδη προνωπής ἐστι καὶ ψυχορραγεῖ.
ἐλπὶς μὲν οὐκέτ’ ἐστὶ σώιζεσθαι βίον; πεπρωμένη γὰρ ἡμέρα βιάζεται.
οὔκουν ἐπ’ αὐτῆι πράσσεται τὰ πρόσφορα; κόσμος γ’ ἕτοιμος, ὧι σφε συνθάψει πόσις.
ὦ τλῆμον, οἵας οἷος ὢν ἁμαρτάνεις.
οὔπω τόδ’ οἶδε δεσπότης, πρὶν ἂν πάθηι.
ἴστω νυν εὐκλεής γε κατθανουμένη γυνή τ’ ἀρίστη τῶν ὑφ’ ἡλίωι μακρῶι.
πῶς δ’ οὐκ ἀρίστη; τίς δ’ ἐναντιώσεται; τί χρὴ λέγεσθαι τὴν ὑπερβεβλημένην γυναῖκα; πῶς δ’ ἂν μᾶλλον ἐνδείξαιτό τις πόσιν προτιμῶσ’ ἢ θέλουσ’ ὑπερθανεῖν; καὶ ταῦτα μὲν δὴ πᾶσ’ ἐπίσταται πόλις· ἃ δ’ ἐν δόμοις ἔδρασε θαυμάσηι κλύων.
ἐπεὶ γὰρ ἤισθεθ’ ἡμέραν τὴν κυρίαν ἥκουσαν, ὕδασι ποταμίοις λευκὸν χρόα ἐλούσατ’, ἐκ δ’ ἑλοῦσα κεδρίνων δόμων ἐσθῆτα κόσμον τ’ εὐπρεπῶς ἠσκήσατο, καὶ στᾶσα πρόσθεν Ἑστίας κατηύξατο· Δέσποιν’, ἐγὼ γὰρ ἔρχομαι κατὰ χθονός, πανύστατόν σε προσπίτνουσ’ αἰτήσομαι τέκν’ ὀρφανεῦσαι τἀμά· καὶ τῶι μὲν φίλην σύζευξον ἄλοχον, τῆι δὲ γενναῖον πόσιν· μηδ’ ὥσπερ αὐτῶν ἡ τεκοῦσ’ ἀπόλλυμαι θανεῖν ἀώρους παῖδας, ἀλλ’ εὐδαίμονας ἐν γῆι πατρώιαι τερπνὸν ἐκπλῆσαι βίον.
πάντας δὲ βωμούς, οἳ κατ’ Ἀδμήτου δόμους, προσῆλθε κἀξέστεψε καὶ προσηύξατο, πτόρθων ἀποσχίζουσα μυρσίνης φόβην, ἄκλαυτος ἀστένακτος, οὐδὲ τοὐπιὸν κακὸν μεθίστη χρωτὸς εὐειδῆ φύσιν.
κἄπειτα θάλαμον ἐσπεσοῦσα καὶ λέχος ἐνταῦθα δὴ ’δάκρυσε καὶ λέγει τάδε· Ὦ λέκτρον, ἔνθα παρθένει’ ἔλυσ’ ἐγὼ κορεύματ’ ἐκ τοῦδ’ ἀνδρός, οὗ θνήισκω πάρος, χαῖρ’· οὐ γὰρ ἐχθαίρω σ’· ἀπώλεσας δέ με μόνον· προδοῦναι γάρ σ’ ὀκνοῦσα καὶ πόσιν θνήισκω. σὲ δ’ ἄλλη τις γυνὴ κεκτήσεται, σώφρων μὲν οὐκ ἂν μᾶλλον, εὐτυχὴς δ’ ἴσως.
κυνεῖ δὲ προσπίτνουσα, πᾶν δὲ δέμνιον ὀφθαλμοτέγκτωι δεύεται πλημμυρίδι.
ἐπεὶ δὲ πολλῶν δακρύων εἶχεν κόρον, στείχει προνωπὴς ἐκπεσοῦσα δεμνίων, καὶ πολλὰ θαλάμων ἐξιοῦσ’ ἐπεστράφη κἄρριψεν αὑτὴν αὖθις ἐς κοίτην πάλιν.
παῖδες δὲ πέπλων μητρὸς ἐξηρτημένοι ἔκλαιον· ἡ δὲ λαμβάνουσ’ ἐς ἀγκάλας ἠσπάζετ’ ἄλλοτ’ ἄλλον ὡς θανουμένη.
πάντες δ’ ἔκλαιον οἰκέται κατὰ στέγας δέσποιναν οἰκτίροντες· ἡ δὲ δεξιὰν προύτειν’ ἑκάστωι κοὔτις ἦν οὕτω κακὸς ὃν οὐ προσεῖπε καὶ προσερρήθη πάλιν.
τοιαῦτ’ ἐν οἴκοις ἐστὶν Ἀδμήτου κακά.
καὶ κατθανών τἂν ὤιχετ’, ἐκφυγὼν δ’ ἔχει τοσοῦτον ἄλγος, οὔποθ’ οὗ λελήσεται.
ἦ που στενάζει τοισίδ’ Ἄδμητος κακοῖς, ἐσθλῆς γυναικὸς εἰ στερηθῆναί σφε χρή; κλαίει γ’ ἄκοιτιν ἐν χεροῖν φίλην ἔχων καὶ μὴ προδοῦναι λίσσεται, τἀμήχανα ζητῶν· φθίνει γὰρ καὶ μαραίνεται νόσωι.
παρειμένη δέ, χειρὸς ἄθλιον βάρος, ὅμως δέ, καίπερ σμικρόν, ἐμπνέουσ’ ἔτι, βλέψαι πρὸς αὐγὰς βούλεται τὰς ἡλίου [ὡς οὔποτ’ αὖθις ἀλλὰ νῦν πανύστατον ἀκτῖνα κύκλον θ’ ἡλίου προσόψεται].
ἀλλ’ εἶμι καὶ σὴν ἀγγελῶ παρουσίαν· οὐ γάρ τι πάντες εὖ φρονοῦσι κοιράνοις, ὥστ’ ἐν κακοῖσιν εὐμενεῖς παρεστάναι· σὺ δ’ εἶ παλαιὸς δεσπόταις ἐμοῖς φίλος.
—ἰὼ Ζεῦ, τίς ἂν πᾶι πόρος κακῶν γένοιτο καὶ λύσις τύχαςἃ πάρεστι κοιράνοις; —<αἰαῖ>·†ἔξεισί τις† ἢ τέμω τρίχα καὶ μέλανα στολμὸν πέπλων ἀμφιβαλώμεθ’ ἤδη; —δεινὰ μέν, φίλοι, δεινά γ’, ἀλλ’ ὅμως θεοῖσιν εὐξόμεσθα· θεῶν γὰρ δύναμις μεγίστα.—ὦναξ Παιάν, ἔξευρε μηχανάν τιν’ Ἀδμήτωι κακῶν.
—πόριζε δὴ πόριζε· καὶ πάρος γὰρ †τοῦδ’ ἐφεῦρες† καὶ νῦν λυτήριος ἐκ θανάτου γενοῦ, φόνιον δ’ ἀπόπαυσον Ἅιδαν.
—παπαῖ <                   >ὦ παῖ Φέρητος, οἷ’ ἔπρα- ξας δάμαρτος σᾶς στερείς.
—αἰαῖ·ἄξια καὶ σφαγᾶς τάδε καὶ πλέον ἢ βρόχωι δέρανοὐρανίωι πελάσσαι.
—τὰν γὰρ οὐ φίλαν ἀλλὰ φιλτάταν γυναῖκα κατθανοῦσαν ἐν ἄματι τῶιδ’ ἐπόψηι.
—ἰδοὺ ἰδού·ἥδ’ ἐκ δόμων δὴ καὶ πόσις πορεύεται.
—βόασον ὦ στέναξον ὦ Φεραία χθὼν τὰν ἀρίσταν γυναῖκα μαραινομέναν νόσωι κατὰ γᾶς χθόνιον παρ’ Ἅιδαν.
οὔποτε φήσω γάμον εὐφραίνειν πλέον ἢ λυπεῖν, τοῖς τε πάροιθεν τεκμαιρόμενος καὶ τάσδε τύχας λεύσσων βασιλέως, ὅστις ἀρίστης ἀπλακὼν ἀλόχου τῆσδ’ ἀβίωτον τὸν ἔπειτα χρόνον βιοτεύσει.
Ἅλιε καὶ φάος ἁμέρας οὐράνιαί τε δῖναινεφέλας δρομαίου.
ὁρᾶι σε κἀμέ, δύο κακῶς πεπραγότας, οὐδὲν θεοὺς δράσαντας ἀνθ’ ὅτου θανῆι.
γαῖά τε καὶ μελάθρων στέγαι νυμφίδιοί τε κοῖταιπατρίας Ἰωλκοῦ.
ἔπαιρε σαυτήν, ὦ τάλαινα, μὴ προδῶις· λίσσου δὲ τοὺς κρατοῦντας οἰκτῖραι θεούς.
ὁρῶ δίκωπον ὁρῶ σκάφος ἐν λίμναι· νεκύων δὲ πορθμεὺς ἔχων χέρ’ ἐπὶ κοντῶι Χάρων μ’ ἤδη καλεῖ· Τί μέλλεις; ἐπείγου· σὺ κατείργεις. τάδε τοί μεσπερχόμενος ταχύνει.
οἴμοι· πικράν γε τήνδε μοι ναυκληρίαν ἔλεξας. ὦ δύσδαιμον, οἷα πάσχομεν.
ἄγει μ’ ἄγει τις, ἄγει μέ τις (οὐχ ὁρᾶις;) νεκύων ἐς αὐλάν, ὑπ’ ὀφρύσι κυαναυγέσι βλέπων πτερωτὸς Ἅιδας.
τί ῥέξεις; ἄφες. οἵαν ὁδὸν ἁ δειλαιοτάταπροβαίνω.
οἰκτρὰν φίλοισιν, ἐκ δὲ τῶν μάλιστ’ ἐμοὶ καὶ παισίν, οἷς δὴ πένθος ἐν κοινῶι τόδε.
μέθετε μέθετέ μ’ ἤδη· κλίνατ’, οὐ σθένω ποσίν.
πλησίον Ἅιδας, σκοτία δ’ ἐπ’ ὄσσοισι νὺξ ἐφέρπει.
τέκνα τέκν’, οὐκέτι δὴ οὐκέτι μάτηρ σφῶιν ἔστιν.
χαίροντες, ὦ τέκνα, τόδε φάος ὁρῶιτον.
οἴμοι· τόδ’ ἔπος λυπρὸν ἀκούειν καὶ παντὸς ἐμοὶ θανάτου μεῖζον.
μὴ πρός <σε> θεῶν τλῆις με προδοῦναι, μὴ πρὸς παίδων οὓς ὀρφανιεῖς,ἀλλ’ ἄνα, τόλμα.
σοῦ γὰρ φθιμένης οὐκέτ’ ἂν εἴην, ἐν σοὶ δ’ ἐσμὲν καὶ ζῆν καὶ μή· σὴν γὰρ φιλίαν σεβόμεσθα.
Ἄδμηθ’, ὁρᾶις γὰρ τἀμὰ πράγμαθ’ ὡς ἔχει, λέξαι θέλω σοι πρὶν θανεῖν ἃ βούλομαι.
ἐγώ σε πρεσβεύουσα κἀντὶ τῆς ἐμῆς ψυχῆς καταστήσασα φῶς τόδ’ εἰσορᾶν θνήισκω, παρόν μοι μὴ θανεῖν, ὑπὲρ σέθεν, ἀλλ’ ἄνδρα τε σχεῖν Θεσσαλῶν ὃν ἤθελον καὶ δῶμα ναίειν ὄλβιον τυραννίδι.
οὐκ ἠθέλησα ζῆν ἀποσπασθεῖσα σοῦ σὺν παισὶν ὀρφανοῖσιν, οὐδ’ ἐφεισάμην ἥβης, ἔχουσ’ ἐν οἷς ἐτερπόμην ἐγώ.
καίτοι σ’ ὁ φύσας χἠ τεκοῦσα προύδοσαν, καλῶς μὲν αὐτοῖς κατθανεῖν ἧκον βίου, καλῶς δὲ σῶσαι παῖδα κεὐκλεῶς θανεῖν.
μόνος γὰρ αὐτοῖς ἦσθα, κοὔτις ἐλπὶς ἦν σοῦ κατθανόντος ἄλλα φιτύσειν τέκνα.
κἀγώ τ’ ἂν ἔζων καὶ σὺ τὸν λοιπὸν χρόνον, κοὐκ ἂν μονωθεὶς σῆς δάμαρτος ἔστενες καὶ παῖδας ὠρφάνευες. ἀλλὰ ταῦτα μὲν θεῶν τις ἐξέπραξεν ὥσθ’ οὕτως ἔχειν.
εἶἑν· σύ νύν μοι τῶνδ’ ἀπόμνησαι χάριν· αἰτήσομαι γάρ σ’ ἀξίαν μὲν οὔποτε (ψυχῆς γὰρ οὐδέν ἐστι τιμιώτερον), δίκαια δ’, ὡς φήσεις σύ· τούσδε γὰρ φιλεῖς οὐχ ἧσσον ἢ ’γὼ παῖδας, εἴπερ εὖ φρονεῖς.
τούτους ἀνάσχου δεσπότας ἐμῶν δόμων καὶ μὴ ’πιγήμηις τοῖσδε μητρυιὰν τέκνοις, ἥτις κακίων οὖσ’ ἐμοῦ γυνὴ φθόνωι τοῖς σοῖσι κἀμοῖς παισὶ χεῖρα προσβαλεῖ.
μὴ δῆτα δράσηις ταῦτά γ’, αἰτοῦμαί σ’ ἐγώ· ἐχθρὰ γὰρ ἡ ’πιοῦσα μητρυιὰ τέκνοις τοῖς πρόσθ’, ἐχίδνης οὐδὲν ἠπιωτέρα.
καὶ παῖς μὲν ἄρσην πατέρ’ ἔχει πύργον μέγαν [ὃν καὶ προσεῖπε καὶ προσερρήθη πάλιν]· σὺ δ’, ὦ τέκνον μοι, πῶς κορευθήσηι καλῶς; ποίας τυχοῦσα συζύγου τῶι σῶι πατρί; μή σοί τιν’ αἰσχρὰν προσβαλοῦσα κληδόνα ἥβης ἐν ἀκμῆι σοὺς διαφθείρηι γάμους.
οὐ γάρ σε μήτηρ οὔτε νυμφεύσει ποτὲ οὔτ’ ἐν τόκοισι σοῖσι θαρσυνεῖ, τέκνον, παροῦσ’, ἵν’ οὐδὲν μητρὸς εὐμενέστερον.
δεῖ γὰρ θανεῖν με· καὶ τόδ’ οὐκ ἐς αὔριον οὐδ’ ἐς τρίτην μοι †μηνὸς† ἔρχεται κακόν, ἀλλ’ αὐτίκ’ ἐν τοῖς οὐκέτ’ οὖσι λέξομαι.
χαίροντες εὐφραίνοισθε· καὶ σοὶ μέν, πόσι, γυναῖκ’ ἀρίστην ἔστι κομπάσαι λαβεῖν, ὑμῖν δέ, παῖδες, μητρὸς ἐκπεφυκέναι.
θάρσει· πρὸ τούτου γὰρ λέγειν οὐχ ἅζομαι· δράσει τάδ’, εἴπερ μὴ φρενῶν ἁμαρτάνει.
ἔσται τάδ’, ἔσται, μὴ τρέσηις· ἐπεί σ’ ἐγὼ καὶ ζῶσαν εἶχον καὶ θανοῦσ’ ἐμὴ γυνὴ μόνη κεκλήσηι, κοὔτις ἀντὶ σοῦ ποτε τόνδ’ ἄνδρα νύμφη Θεσσαλὶς προσφθέγξεται.
οὐκ ἔστιν οὕτως οὔτε πατρὸς εὐγενοῦς οὔτ’ εἶδος ἄλλως ἐκπρεπεστάτη γυνή.
ἅλις δὲ παίδων· τῶνδ’ ὄνησιν εὔχομαι θεοῖς γενέσθαι· σοῦ γὰρ οὐκ ὠνήμεθα.
οἴσω δὲ πένθος οὐκ ἐτήσιον τὸ σὸν ἀλλ’ ἔστ’ ἂν αἰὼν οὑμὸς ἀντέχηι, γύναι, στυγῶν μὲν ἥ μ’ ἔτικτεν, ἐχθαίρων δ’ ἐμὸν πατέρα· λόγωι γὰρ ἦσαν οὐκ ἔργωι φίλοι.
σὺ δ’ ἀντιδοῦσα τῆς ἐμῆς τὰ φίλτατα ψυχῆς ἔσωσας. ἆρά μοι στένειν πάρα τοιᾶσδ’ ἁμαρτάνοντι συζύγου σέθεν; παύσω δὲ κώμους συμποτῶν θ’ ὁμιλίας στεφάνους τε μοῦσάν θ’ ἣ κατεῖχ’ ἐμοὺς δόμους.
οὐ γάρ ποτ’ οὔτ’ ἂν βαρβίτου θίγοιμ’ ἔτι οὔτ’ ἂν φρέν’ ἐξάραιμι πρὸς Λίβυν λακεῖν αὐλόν· σὺ γάρ μου τέρψιν ἐξείλου βίου.
σοφῆι δὲ χειρὶ τεκτόνων δέμας τὸ σὸν εἰκασθὲν ἐν λέκτροισιν ἐκταθήσεται, ὧι προσπεσοῦμαι καὶ περιπτύσσων χέρας ὄνομα καλῶν σὸν τὴν φίλην ἐν ἀγκάλαις δόξω γυναῖκα καίπερ οὐκ ἔχων ἔχειν· ψυχρὰν μέν, οἶμαι, τέρψιν, ἀλλ’ ὅμως βάρος ψυχῆς ἀπαντλοίην ἄν. ἐν δ’ ὀνείρασιν φοιτῶσά μ’ εὐφραίνοις ἄν· ἡδὺ γὰρ φίλους κἀν νυκτὶ λεύσσειν, ὅντιν’ ἂν παρῆι χρόνον.
εἰ δ’ Ὀρφέως μοι γλῶσσα καὶ μέλος παρῆν, ὥστ’ ἢ κόρην Δήμητρος ἢ κείνης πόσιν ὕμνοισι κηλήσαντά σ’ ἐξ Ἅιδου λαβεῖν, κατῆλθον ἄν, καί μ’ οὔθ’ ὁ Πλούτωνος κύων οὔθ’ οὑπὶ κώπηι ψυχοπομπὸς ἂν Χάρων ἔσχ’ ἄν, πρὶν ἐς φῶς σὸν καταστῆσαι βίον.
ἀλλ’ οὖν ἐκεῖσε προσδόκα μ’, ὅταν θάνω, καὶ δῶμ’ ἑτοίμαζ’, ὡς συνοικήσουσά μοι.
ἐν ταῖσιν αὐταῖς γάρ μ’ ἐπισκήψω κέδροις σοὶ τούσδε θεῖναι πλευρά τ’ ἐκτεῖναι πέλας πλευροῖσι τοῖς σοῖς· μηδὲ γὰρ θανών ποτε σοῦ χωρὶς εἴην τῆς μόνης πιστῆς ἐμοί.
καὶ μὴν ἐγώ σοι πένθος ὡς φίλος φίλωι λυπρὸν συνοίσω τῆσδε· καὶ γὰρ ἀξία.
ὦ παῖδες, αὐτοὶ δὴ τάδ’ εἰσηκούσατε πατρὸς λέγοντος μὴ γαμεῖν ἄλλην ποτὲ γυναῖκ’ ἐφ’ ὑμῖν μηδ’ ἀτιμάσειν ἐμέ.
καὶ νῦν γέ φημι καὶ τελευτήσω τάδε.
ἐπὶ τοῖσδε παῖδας χειρὸς ἐξ ἐμῆς δέχου.
δέχομαι, φίλον γε δῶρον ἐκ φίλης χερός.
σύ νυν γενοῦ τοῖσδ’ ἀντ’ ἐμοῦ μήτηρ τέκνοις.
πολλή μ’ ἀνάγκη, σοῦ γ’ ἀπεστερημένοις.
ὦ τέκν’, ὅτε ζῆν χρῆν μ’, ἀπέρχομαι κάτω.
οἴμοι, τί δράσω δῆτα σοῦ μονούμενος; χρόνος μαλάξει σ’· οὐδέν ἐσθ’ ὁ κατθανών.
ἄγου με σὺν σοί, πρὸς θεῶν, ἄγου κάτω.
ἀρκοῦμεν ἡμεῖς οἱ προθνήισκοντες σέθεν.
ὦ δαῖμον, οἵας συζύγου μ’ ἀποστερεῖς.
καὶ μὴν σκοτεινὸν ὄμμα μου βαρύνεται.
ἀπωλόμην ἄρ’, εἴ με δὴ λείψεις, γύναι.
ὡς οὐκέτ’ οὖσαν οὐδὲν ἂν λέγοις ἐμέ.
ὄρθου πρόσωπον, μὴ λίπηις παῖδας σέθεν.
οὐ δῆθ’ ἑκοῦσά γ’· ἀλλὰ χαίρετ’, ὦ τέκνα.
βλέψον πρὸς αὐτούς, βλέψον. οὐδέν εἰμ’ ἔτι.
τί δρᾶις; προλείπεις; χαῖρ’. ἀπωλόμηντάλας.
βέβηκεν, οὐκέτ’ ἔστιν Ἀδμήτου γυνή.
ἰώ μοι τύχας. μαῖα δὴ κάτω βέβακεν, οὐκέτ’ ἔστιν, ὦ πάτερ, ὑφ’ ἁλίωι, προλιποῦσα δ’ ἐμὸν βίον ὠρφάνισεν τλάμων.
†ἴδε γὰρ ἴδε βλέφαρον καὶ† παρατόνους χέρας.
ὑπάκουσον ἄκουσον, ὦ μᾶτερ, ἀντιάζω.
ἐγώ σ’ ἐγώ, μᾶτερ, †καλοῦμαι ὁ σὸς ποτὶ σοῖσι πίτ- νων† στόμασιν νεοσσός.
τὴν οὐ κλύουσαν οὐδ’ ὁρῶσαν· ὥστ’ ἐγὼ καὶ σφὼ βαρείαι συμφορᾶι πεπλήγμεθα.
νέος ἐγώ, πάτερ, λείπομαι φίλας μονόστολός τε ματρός· ὦ σχέτλια δὴ παθὼν ἐγὼ ἔργ’, ἃ σὺ σύγκασί μοι συνέτλας κούρα.
< > ὦ πάτερ, ἀνόνατ’ ἀνόνατ’ ἐνύμφευσας οὐδὲ γήρως ἔβας τέλος σὺν τᾶιδ’· ἔφθιτο γὰρ πάρος· οἰχομένας δὲ σοῦ, μᾶτερ, ὄλωλεν οἶκος.
Ἄδμητ’, ἀνάγκη τάσδε συμφορὰς φέρειν· οὐ γάρ τι πρῶτος οὐδὲ λοίσθιος βροτῶν γυναικὸς ἐσθλῆς ἤμπλακες· γίγνωσκε δὲ ὡς πᾶσιν ἡμῖν κατθανεῖν ὀφείλεται.
ἐπίσταμαί τοι, κοὐκ ἄφνω κακὸν τόδε προσέπτατ’· εἰδὼς δ’ αὔτ’ ἐτειρόμην πάλαι.
ἀλλ’, ἐκφορὰν γὰρ τοῦδε θήσομαι νεκροῦ, πάρεστε καὶ μένοντες ἀντηχήσατε παιᾶνα τῶι κάτωθεν ἄσπονδον θεῶι.
πᾶσιν δὲ Θεσσαλοῖσιν ὧν ἐγὼ κρατῶ πένθους γυναικὸς τῆσδε κοινοῦσθαι λέγω κουρᾶι ξυρήκει καὶ μελαμπέπλωι στολῆι· τέθριππά θ’ οἳ ζεύγνυσθε καὶ μονάμπυκας πώλους, σιδήρωι τέμνετ’ αὐχένων φόβην.
αὐλῶν δὲ μὴ κατ’ ἄστυ, μὴ λύρας κτύπος ἔστω σελήνας δώδεκ’ ἐκπληρουμένας.
οὐ γάρ τιν’ ἄλλον φίλτερον θάψω νεκρὸν τοῦδ’ οὐδ’ ἀμείνον’ εἰς ἔμ’· ἀξία δέ μοι τιμῆς, ἐπεὶ τέθνηκεν ἀντ’ ἐμοῦ μόνη.
ὦ Πελίου θύγατερ, χαίρουσά μοι εἰν Ἀίδα δόμοισιν τὸν ἀνάλιον οἶκον οἰκετεύοις.
ἴστω δ’ Ἀίδας ὁ μελαγχαί- τας θεὸς ὅς τ’ ἐπὶ κώπαι πηδαλίωι τε γέρων νεκροπομπὸς ἵζει πολὺ δὴ πολὺ δὴ γυναῖκ’ ἀρίσταν λίμναν Ἀχεροντίαν πορεύ- σας ἐλάται δικώπωι.
πολλά σε μουσοπόλοι μέλψουσι καθ’ ἑπτάτονόν τ’ ὀρείαν χέλυν ἔν τ’ ἀλύροις κλέοντες ὕμνοις, Σπάρται κυκλὰς ἁνίκα Καρνεί- ου περινίσεται ὥρα μηνός, ἀειρομένας παννύχου σελάνας, λιπαραῖσί τ’ ἐν ὀλβίαις Ἀθάναις.
τοίαν ἔλιπες θανοῦσα μολ- πὰν μελέων ἀοιδοῖς.
εἴθ’ ἐπ’ ἐμοὶ μὲν εἴη, δυναίμαν δέ σε πέμψαι φάος ἐξ Ἀίδα τεράμνων καὶ Κωκυτοῖο ῥεέθρων ποταμίαι νερτέραι τε κώπαι.
σὺ γάρ, ὦ μόνα ὦ φίλα γυναικῶν, σὺ τὸν αὑτᾶςἔτλας <ἔτλας> πόσιν ἀντὶ σᾶς ἀμεῖψαι ψυχᾶς ἐξ Ἅιδα. κούφα σοι χθὼν ἐπάνωθε πέσοι, γύναι. εἰ δέ τι καινὸν ἕλοιτο πόσις λέχος, ἦ μάλ’ ἂν ἔμοιγ’ ἂν εἴη στυγηθεὶςτέκνοις τε τοῖς σοῖς.
ματέρος οὐ θελούσας πρὸ παιδὸς χθονὶ κρύψαι δέμας οὐδὲ πατρὸς γεραιοῦ <                          > ὃν ἔτεκον δ’, οὐκ ἔτλαν ῥύεσθαι, σχετλίω, πολιὰν ἔχοντε χαίταν.
σὺ δ’ ἐν ἥβαινέαι νέου προθανοῦσα φωτὸς οἴχηι.
τοιαύτας εἴη μοι κῦρσαι συνδυάδος φιλίας ἀλόχου· τὸ γὰρ ἐν βιότωι σπάνιον μέρος· ἦ γὰρ ἂν ἔμοιγ’ ἄλυπος δι’ αἰῶνοςἂν ξυνείη.
ξένοι, Φεραίας τῆσδε κωμῆται χθονός, Ἄδμητον ἐν δόμοισιν ἆρα κιγχάνω; ἔστ’ ἐν δόμοισι παῖς Φέρητος, Ἡράκλεις.
ἀλλ’ εἰπὲ χρεία τίς σε Θεσσαλῶν χθόνα πέμπει, Φεραῖον ἄστυ προσβῆναι τόδε.
Τιρυνθίωι πράσσω τιν’ Εὐρυσθεῖ πόνον.
καὶ ποῖ πορεύηι; τῶι συνέζευξαι πλάνωι; Θρηικὸς τέτρωρον ἅρμα Διομήδους μέτα.
πῶς οὖν δυνήσηι; μῶν ἄπειρος εἶ ξένου; ἄπειρος· οὔπω Βιστόνων ἦλθον χθόνα.
οὐκ ἔστιν ἵππων δεσπόσαι σ’ ἄνευ μάχης.
ἀλλ’ οὐδ’ ἀπειπεῖν μὴν πόνους οἷόν τ’ ἐμοί.
κτανὼν ἄρ’ ἥξεις ἢ θανὼν αὐτοῦ μενεῖς.
οὐ τόνδ’ ἀγῶνα πρῶτον ἂν δράμοιμ’ ἐγώ.
τί δ’ ἂν κρατήσας δεσπότην πλέον λάβοις; πώλους ἀπάξω κοιράνωι Τιρυνθίωι.
οὐκ εὐμαρὲς χαλινὸν ἐμβαλεῖν γνάθοις.
εἰ μή γε πῦρ πνέουσι μυκτήρων ἄπο.
ἀλλ’ ἄνδρας ἀρταμοῦσι λαιψηραῖς γνάθοις.
θηρῶν ὀρείων χόρτον, οὐχ ἵππων, λέγεις.
φάτνας ἴδοις ἂν αἵμασιν πεφυρμένας.
τίνος δ’ ὁ θρέψας παῖς πατρὸς κομπάζεται; Ἄρεος, ζαχρύσου Θρηικίας πέλτης ἄναξ.
καὶ τόνδε τοὐμοῦ δαίμονος πόνον λέγεις (σκληρὸς γὰρ αἰεὶ καὶ πρὸς αἶπος ἔρχεται), εἰ χρή με παισὶν οἷς Ἄρης ἐγείνατο μάχην συνάψαι, πρῶτα μὲν Λυκάονι αὖθις δὲ Κύκνωι, τόνδε δ’ ἔρχομαι τρίτον ἀγῶνα πώλοις δεσπότηι τε συμβαλῶν.
ἀλλ’ οὔτις ἔστιν ὃς τὸν Ἀλκμήνης γόνον τρέσαντα χεῖρα πολεμίαν ποτ’ ὄψεται.
καὶ μὴν ὅδ’ αὐτὸς τῆσδε κοίρανος χθονὸς Ἄδμητος ἔξω δωμάτων πορεύεται.
χαῖρ’, ὦ Διὸς παῖ Περσέως τ’ ἀφ’ αἵματος.
Ἄδμητε, καὶ σὺ χαῖρε, Θεσσαλῶν ἄναξ.
θέλοιμ’ ἄν· εὔνουν δ’ ὄντα σ’ ἐξεπίσταμαι.
τί χρῆμα κουρᾶι τῆιδε πενθίμωι πρέπεις; θάπτειν τιν’ ἐν τῆιδ’ ἡμέραι μέλλω νεκρόν.
ἀπ’ οὖν τέκνων σῶν πημονὴν εἴργοι θεός.
ζῶσιν κατ’ οἴκους παῖδες οὓς ἔφυσ’ ἐγώ.
πατήρ γε μὴν ὡραῖος, εἴπερ οἴχεται.
κἀκεῖνος ἔστι χἠ τεκοῦσά μ’, Ἡράκλεις.
οὐ μὴν γυνή γ’ ὄλωλεν Ἄλκηστις σέθεν; διπλοῦς ἐπ’ αὐτῆι μῦθος ἔστι μοι λέγειν.
πότερα θανούσης εἶπας ἢ ζώσης ἔτι; ἔστιν τε κοὐκέτ’ ἔστιν, ἀλγύνει δέ με.
οὐδέν τι μᾶλλον οἶδ’· ἄσημα γὰρ λέγεις.
οὐκ οἶσθα μοίρας ἧς τυχεῖν αὐτὴν χρεών; οἶδ’, ἀντὶ σοῦ γε κατθανεῖν ὑφειμένην.
πῶς οὖν ἔτ’ ἔστιν, εἴπερ ἤινεσεν τάδε; ἆ, μὴ πρόκλαι’ ἄκοιτιν, ἐς τότ’ ἀμβαλοῦ.
τέθνηχ’ ὁ μέλλων κἀνθάδ’ ὢν οὐκ ἔστ’ ἔτι.
χωρὶς τό τ’ εἶναι καὶ τὸ μὴ νομίζεται.
σὺ τῆιδε κρίνεις, Ἡράκλεις, κείνηι δ’ ἐγώ.
τί δῆτα κλαίεις; τίς φίλων ὁ κατθανών; γυνή· γυναικὸς ἀρτίως μεμνήμεθα.
ὀθνεῖος ἢ σοὶ συγγενὴς γεγῶσά τις; ὀθνεῖος, ἄλλως δ’ ἦν ἀναγκαία δόμοις.
πῶς οὖν ἐν οἴκοις σοῖσιν ὤλεσεν βίον; πατρὸς θανόντος ἐνθάδ’ ὠρφανεύετο.
φεῦ.εἴθ’ ηὕρομέν σ’, Ἄδμητε, μὴ λυπούμενον.
ὡς δὴ τί δράσων τόνδ’ ὑπορράπτεις λόγον; ξένων πρὸς ἄλλων ἑστίαν πορεύσομαι.
οὐκ ἔστιν, ὦναξ· μὴ τοσόνδ’ ἔλθοι κακόν.
λυπουμένοις ὀχληρός, εἰ μόλοι, ξένος.
τεθνᾶσιν οἱ θανόντες· ἀλλ’ ἴθ’ ἐς δόμους.
αἰσχρόν <γε> παρὰ κλαίουσι θοινᾶσθαι ξένους.
χωρὶς ξενῶνές εἰσιν οἷ σ’ ἐσάξομεν.
μέθες με καί σοι μυρίαν ἕξω χάριν.
οὐκ ἔστιν ἄλλου σ’ ἀνδρὸς ἑστίαν μολεῖν.
ἡγοῦ σὺ τῶιδε δωμάτων ἐξωπίους ξενῶνας οἴξας τοῖς τ’ ἐφεστῶσιν φράσον σίτων παρεῖναι πλῆθος, εὖ δὲ κλήισατε θύρας μεταύλους· οὐ πρέπει θοινωμένους κλύειν στεναγμῶν οὐδὲ λυπεῖσθαι ξένους.
τί δρᾶις; τοσαύτης συμφορᾶς προσκειμένης, Ἄδμητε, τολμᾶις ξενοδοκεῖν; τί μῶρος εἶ; ἀλλ’ εἰ δόμων σφε καὶ πόλεως ἀπήλασα ξένον μολόντα, μᾶλλον ἄν μ’ ἐπήινεσας; οὐ δῆτ’, ἐπεί μοι συμφορὰ μὲν οὐδὲν ἂν μείων ἐγίγνετ’, ἀξενώτερος δ’ ἐγώ.
καὶ πρὸς κακοῖσιν ἄλλο τοῦτ’ ἂν ἦν κακόν, δόμους καλεῖσθαι τοὺς ἐμοὺς ἐχθροξένους.
αὐτὸς δ’ ἀρίστου τοῦδε τυγχάνω ξένου, ὅταν ποτ’ Ἄργους διψίαν ἔλθω χθόνα.
πῶς οὖν ἔκρυπτες τὸν παρόντα δαίμονα, φίλου μολόντος ἀνδρὸς ὡς αὐτὸς λέγεις; οὐκ ἄν ποτ’ ἠθέλησεν εἰσελθεῖν δόμους, εἰ τῶν ἐμῶν τι πημάτων ἐγνώρισεν.
καὶ τῶι μέν, οἶμαι, δρῶν τάδ’ οὐ φρονεῖν δοκῶ οὐδ’ αἰνέσει με· τἀμὰ δ’ οὐκ ἐπίσταται μέλαθρ’ ἀπωθεῖν οὐδ’ ἀτιμάζειν ξένους.
ὦ πολύξεινος καὶ ἐλευθέρου ἀνδρὸς ἀεί ποτ’ οἶκος, σέ τοι καὶ ὁ Πύθιος εὐλύρας Ἀπόλλων ἠξίωσε ναίειν, ἔτλα δὲ σοῖσι μηλονόμας ἐν νομοῖς γενέσθαι, δοχμιᾶν διὰ κλειτύων βοσκήμασι σοῖσι συρίζων ποιμνίτας ὑμεναίους.
σὺν δ’ ἐποιμαίνοντο χαρᾶι μελέων βαλιαί τε λύγκες, ἔβα δὲ λιποῦσ’ Ὄθρυος νάπαν λεόντων ἁ δαφοινὸς ἴλα· χόρευσε δ’ ἀμφὶ σὰν κιθάραν, Φοῖβε, ποικιλόθριξ νεβρὸς ὑψικόμων πέραν βαίνουσ’ ἐλατᾶν σφυρῶι κούφωι, χαίρουσ’ εὔφρονι μολπᾶι.
τοιγὰρ πολυμηλοτάταν ἑστίαν οἰκεῖ παρὰ καλλίναον Βοιβίαν λίμναν. ἀρότοις δὲ γυᾶν καὶ πεδίων δαπέδοις ὅρον ἀμφὶ μὲν ἀελίου κνεφαίαν ἱππόστασιν †αἰθέρα τὰν† Μολος- σῶν <      > τίθεται, πόντιον δ’ Αἰγαῖον ἐπ’ ἀκτὰν ἀλίμενον Πηλίου κρατύνει.
καὶ νῦν δόμον ἀμπετάσας δέξατο ξεῖνον νοτερῶι βλεφάρωι, τᾶς φίλας κλαίων ἀλόχου νέκυν ἐν δώμασιν ἀρτιθανῆ· τὸ γὰρ εὐγενὲς ἐκφέρεται πρὸς αἰδῶ.
ἐν τοῖς ἀγαθοῖσι δὲ πάντ’ ἔνε- στιν· σοφίας ἄγαμαι.
πρὸς δ’ ἐμᾶι ψυχᾶι θράσος ἧσται θεοσεβῆ φῶτα κεδνὰ πράξειν.
ἀνδρῶν Φεραίων εὐμενὴς παρουσία, νέκυν μὲν ἤδη πάντ’ ἔχοντα πρόσπολοι φέρουσιν ἄρδην πρὸς τάφον τε καὶ πυράν· ὑμεῖς δὲ τὴν θανοῦσαν, ὡς νομίζεται, προσείπατ’ ἐξιοῦσαν ὑστάτην ὁδόν.
καὶ μὴν ὁρῶ σὸν πατέρα γηραιῶι ποδὶ στείχοντ’, ὀπαδούς τ’ ἐν χεροῖν δάμαρτι σῆι κόσμον φέροντας, νερτέρων ἀγάλματα.
ἥκω κακοῖσι σοῖσι συγκάμνων, τέκνον· ἐσθλῆς γάρ, οὐδεὶς ἀντερεῖ, καὶ σώφρονος γυναικὸς ἡμάρτηκας. ἀλλὰ ταῦτα μὲν φέρειν ἀνάγκη καίπερ ὄντα δύσφορα.
δέχου δὲ κόσμον τόνδε καὶ κατὰ χθονὸς ἴτω. τὸ ταύτης σῶμα τιμᾶσθαι χρεών, ἥτις γε τῆς σῆς προύθανε ψυχῆς, τέκνον, καί μ’ οὐκ ἄπαιδ’ ἔθηκεν οὐδ’ εἴασε σοῦ στερέντα γήραι πενθίμωι καταφθίνειν, πάσαις δ’ ἔθηκεν εὐκλεέστερον βίον γυναιξίν, ἔργον τλᾶσα γενναῖον τόδε.
ὦ τόνδε μὲν σώσασ’, ἀναστήσασα δὲ ἡμᾶς πίτνοντας, χαῖρε, κἀν Ἅιδου δόμοις εὖ σοι γένοιτο. φημὶ τοιούτους γάμους λύειν βροτοῖσιν, ἢ γαμεῖν οὐκ ἄξιον.
οὔτ’ ἦλθες ἐς τόνδ’ ἐξ ἐμοῦ κληθεὶς τάφον οὔτ’ ἐν φίλοισι σὴν παρουσίαν λέγω.
κόσμον δὲ τὸν σὸν οὔποθ’ ἥδ’ ἐνδύσεται· οὐ γάρ τι τῶν σῶν ἐνδεὴς ταφήσεται.
τότε ξυναλγεῖν χρῆν σ’ ὅτ’ ὠλλύμην ἐγώ· σὺ δ’ ἐκποδὼν στὰς καὶ παρεὶς ἄλλωι θανεῖν νέωι γέρων ὢν τόνδ’ ἀποιμώξηι νεκρόν; οὐκ ἦσθ’ ἄρ’ ὀρθῶς τοῦδε σώματος πατήρ, οὐδ’ ἡ τεκεῖν φάσκουσα καὶ κεκλημένη μήτηρ μ’ ἔτικτε, δουλίου δ’ ἀφ’ αἵματος μαστῶι γυναικὸς σῆς ὑπεβλήθην λάθραι.
ἔδειξας εἰς ἔλεγχον ἐξελθὼν ὃς εἶ, καί μ’ οὐ νομίζω παῖδα σὸν πεφυκέναι.
ἦ τἄρα πάντων διαπρέπεις ἀψυχίαι, ὃς τηλικόσδ’ ὢν κἀπὶ τέρμ’ ἥκων βίου οὐκ ἠθέλησας οὐδ’ ἐτόλμησας θανεῖν τοῦ σοῦ πρὸ παιδός, ἀλλὰ τήνδ’ εἰάσατε γυναῖκ’ ὀθνείαν, ἣν ἐγὼ καὶ μητέρα καὶ πατέρ’ ἂν ἐνδίκως ἂν ἡγοίμην μόνην.
καίτοι καλόν γ’ ἂν τόνδ’ ἀγῶν’ ἠγωνίσω τοῦ σοῦ πρὸ παιδὸς κατθανών, βραχὺς δέ σοι πάντως ὁ λοιπὸς ἦν βιώσιμος χρόνος.
[κἀγώ τ’ ἂν ἔζων χἤδε τὸν λοιπὸν χρόνον, κοὐκ ἂν μονωθεὶς ἔστενον κακοῖς ἐμοῖς.] καὶ μὴν ὅσ’ ἄνδρα χρὴ παθεῖν εὐδαίμονα πέπονθας· ἥβησας μὲν ἐν τυραννίδι, παῖς δ’ ἦν ἐγώ σοι τῶνδε διάδοχος δόμων, ὥστ’ οὐκ ἄτεκνος κατθανὼν ἄλλοις δόμον λείψειν ἔμελλες ὀρφανὸν διαρπάσαι.
οὐ μὴν ἐρεῖς γέ μ’ ὡς ἀτιμάζοντα σὸν γῆρας θανεῖν προύδωκας, ὅστις αἰδόφρων πρὸς σ’ ἦ μάλιστα· κἀντὶ τῶνδέ μοι χάριν τοιάνδε καὶ σὺ χἠ τεκοῦσ’ ἠλλαξάτην.
τοιγὰρ φυτεύων παῖδας οὐκέτ’ ἂν φθάνοις, οἳ γηροβοσκήσουσι καὶ θανόντα σε περιστελοῦσι καὶ προθήσονται νεκρόν.
οὐ γάρ σ’ ἔγωγε τῆιδ’ ἐμῆι θάψω χερί· τέθνηκα γὰρ δὴ τοὐπὶ σ’. εἰ δ’ ἄλλου τυχὼν σωτῆρος αὐγὰς εἰσορῶ, κείνου λέγω καὶ παῖδά μ’ εἶναι καὶ φίλον γηροτρόφον.
μάτην ἄρ’ οἱ γέροντες εὔχονται θανεῖν, γῆρας ψέγοντες καὶ μακρὸν χρόνον βίου· ἢν δ’ ἐγγὺς ἔλθηι θάνατος, οὐδεὶς βούλεται θνήισκειν, τὸ γῆρας δ’ οὐκέτ’ ἔστ’ αὐτοῖς βαρύ.
παύσασθ’, ἅλις γὰρ ἡ παροῦσα συμφορά· ὦ παῖ, πατρὸς δὲ μὴ παροξύνηις φρένας.
ὦ παῖ, τίν’ αὐχεῖς, πότερα Λυδὸν ἢ Φρύγα κακοῖς ἐλαύνειν ἀργυρώνητον σέθεν; οὐκ οἶσθα Θεσσαλόν με κἀπὸ Θεσσαλοῦ πατρὸς γεγῶτα γνησίως ἐλεύθερον; ἄγαν ὑβρίζεις καὶ νεανίας λόγους ῥίπτων ἐς ἡμᾶς οὐ βαλὼν οὕτως ἄπει.
ἐγὼ δέ σ’ οἴκων δεσπότην ἐγεινάμην κἄθρεψ’, ὀφείλω δ’ οὐχ ὑπερθνήισκειν σέθεν· οὐ γὰρ πατρῶιον τόνδ’ ἐδεξάμην νόμον, παίδων προθνήισκειν πατέρας, οὐδ’ Ἑλληνικόν.
σαυτῶι γὰρ εἴτε δυστυχὴς εἴτ’ εὐτυχὴς ἔφυς· ἃ δ’ ἡμῶν χρῆν σε τυγχάνειν ἔχεις.
πολλῶν μὲν ἄρχεις, πολυπλέθρους δέ σοι γύας λείψω· πατρὸς γὰρ ταὔτ’ ἐδεξάμην πάρα.
τί δῆτά σ’ ἠδίκηκα; τοῦ σ’ ἀποστερῶ; μὴ θνῆισχ’ ὑπὲρ τοῦδ’ ἀνδρός, οὐδ’ ἐγὼ πρὸ σοῦ.
χαίρεις ὁρῶν φῶς· πατέρα δ’ οὐ χαίρειν δοκεῖς; ἦ μὴν πολύν γε τὸν κάτω λογίζομαι χρόνον, τὸ δὲ ζῆν σμικρὸν ἀλλ’ ὅμως γλυκύ.
σὺ γοῦν ἀναιδῶς διεμάχου τὸ μὴ θανεῖν καὶ ζῆις παρελθὼν τὴν πεπρωμένην τύχην, ταύτην κατακτάς· εἶτ’ ἐμὴν ἀψυχίαν λέγεις, γυναικός, ὦ κάκισθ’, ἡσσημένος, ἣ τοῦ καλοῦ σοῦ προύθανεν νεανίου; σοφῶς δ’ ἐφηῦρες ὥστε μὴ θανεῖν ποτε, εἰ τὴν παροῦσαν κατθανεῖν πείσεις ἀεὶ γυναῖχ’ ὑπὲρ σοῦ· κἆιτ’ ὀνειδίζεις φίλοις τοῖς μὴ θέλουσι δρᾶν τάδ’, αὐτὸς ὢν κακός; σίγα· νόμιζε δ’, εἰ σὺ τὴν σαυτοῦ φιλεῖς ψυχήν, φιλεῖν ἅπαντας· εἰ δ’ ἡμᾶς κακῶς ἐρεῖς, ἀκούσηι πολλὰ κοὐ ψευδῆ κακά.
πλείω λέλεκται νῦν τε καὶ τὸ πρὶν κακά· παῦσαι δέ, πρέσβυ, παῖδα σὸν κακορροθῶν.
λέγ’, ὡς ἐμοῦ λέξαντος· εἰ δ’ ἀλγεῖς κλύων τἀληθές, οὐ χρῆν σ’ εἰς ἔμ’ ἐξαμαρτάνειν.
σοῦ δ’ ἂν προθνήισκων μᾶλλον ἐξημάρτανον.
ταὐτὸν γὰρ ἡβῶντ’ ἄνδρα καὶ πρέσβυν θανεῖν; ψυχῆι μιᾶι ζῆν, οὐ δυοῖν, ὀφείλομεν.
καὶ μὴν Διός γε μείζονα ζώηις χρόνον.
ἀρᾶι γονεῦσιν οὐδὲν ἔκδικον παθών; μακροῦ βίου γὰρ ἠισθόμην ἐρῶντά σε.
ἀλλ’ οὐ σὺ νεκρὸν ἀντὶ σοῦ τόνδ’ ἐκφέρεις; σημεῖα τῆς σῆς γ’, ὦ κάκιστ’, ἀψυχίας.
οὔτοι πρὸς ἡμῶν γ’ ὤλετ’· οὐκ ἐρεῖς τόδε.
φεῦ·εἴθ’ ἀνδρὸς ἔλθοις τοῦδέ γ’ ἐς χρείαν ποτέ.
μνήστευε πολλάς, ὡς θάνωσι πλείονες.
σοὶ τοῦτ’ ὄνειδος· οὐ γὰρ ἤθελες θανεῖν.
φίλον τὸ φέγγος τοῦτο τοῦ θεοῦ, φίλον.
κακὸν τὸ λῆμα κοὐκ ἐν ἀνδράσιν τὸ σόν.
οὐκ ἐγγελᾶις γέροντα βαστάζων νεκρόν.
θανῆι γε μέντοι δυσκλεής, ὅταν θάνηις.
κακῶς ἀκούειν οὐ μέλει θανόντι μοι.
φεῦ φεῦ· τὸ γῆρας ὡς ἀναιδείας πλέων.
ἥδ’ οὐκ ἀναιδής· τήνδ’ ἐφηῦρες ἄφρονα.
ἄπελθε κἀμὲ τόνδ’ ἔα θάψαι νεκρόν.
ἄπειμι· θάψεις δ’ αὐτὸς ὢν αὐτῆς φονεύς, δίκας δὲ δώσεις σοῖσι κηδεσταῖς ἔτι· ἦ τἄρ’ Ἄκαστος οὐκέτ’ ἔστ’ ἐν ἀνδράσιν, εἰ μή σ’ ἀδελφῆς αἷμα τιμωρήσεται.
ἔρρων νυν αὐτὸς χἠ ξυνοικήσασά σοι, ἄπαιδε παιδὸς ὄντος, ὥσπερ ἄξιοι, γηράσκετ’· οὐ γὰρ τῶιδ’ ἔτ’ ἐς ταὐτὸν στέγος νεῖσθ’· εἰ δ’ ἀπειπεῖν χρῆν με κηρύκων ὕπο τὴν σὴν πατρώιαν ἑστίαν, ἀπεῖπον ἄν.
ἡμεῖς δέ, τοὐν ποσὶν γὰρ οἰστέον κακόν.
στείχωμεν, ὡς ἂν ἐν πυρᾶι θῶμεν νεκρόν.
ἰὼ ἰώ. σχετλία τόλμης, ὦ γενναία καὶ μέγ’ ἀρίστη, χαῖρε· πρόφρων σε χθόνιός θ’ Ἑρμῆς Ἅιδης τε δέχοιτ’. εἰ δέ τι κἀκεῖ πλέον ἔστ’ ἀγαθοῖς, τούτων μετέχουσ’ Ἅιδου νύμφηι παρεδρεύοις.
πολλοὺς μὲν ἤδη κἀπὸ παντοίας χθονὸς ξένους μολόντας οἶδ’ ἐς Ἀδμήτου δόμους, οἷς δεῖπνα προύθηκ’· ἀλλὰ τοῦδ’ οὔπω ξένου κακίον’ ἐς τήνδ’ ἑστίαν ἐδεξάμην.
ὃς πρῶτα μὲν πενθοῦντα δεσπότην ὁρῶν ἐσῆλθε κἀτόλμησ’ ἀμείψασθαι πύλας.
ἔπειτα δ’ οὔτι σωφρόνως ἐδέξατο τὰ προστυχόντα ξένια, συμφορὰν μαθών, ἀλλ’, εἴ τι μὴ φέροιμεν, ὤτρυνεν φέρειν.
ποτῆρα δ’ †ἐν χείρεσσι† κίσσινον λαβὼν πίνει μελαίνης μητρὸς εὔζωρον μέθυ, ἕως ἐθέρμην’ αὐτὸν ἀμφιβᾶσα φλὸξ οἴνου. στέφει δὲ κρᾶτα μυρσίνης κλάδοις, ἄμουσ’ ὑλακτῶν· δισσὰ δ’ ἦν μέλη κλύειν· ὁ μὲν γὰρ ἦιδε, τῶν ἐν Ἀδμήτου κακῶν οὐδὲν προτιμῶν, οἰκέται δ’ ἐκλαίομεν δέσποιναν, ὄμμα δ’ οὐκ ἐδείκνυμεν ξένωι τέγγοντες· Ἄδμητος γὰρ ὧδ’ ἐφίετο.
καὶ νῦν ἐγὼ μὲν ἐν δόμοισιν ἑστιῶ ξένον, πανοῦργον κλῶπα καὶ ληιστήν τινα, ἡ δ’ ἐκ δόμων βέβηκεν, οὐδ’ ἐφεσπόμην οὐδ’ ἐξέτεινα χεῖρ’ ἀποιμώζων ἐμὴν δέσποιναν, ἣ ’μοὶ πᾶσί τ’ οἰκέταισιν ἦν μήτηρ· κακῶν γὰρ μυρίων ἐρρύετο, ὀργὰς μαλάσσουσ’ ἀνδρός. ἆρα τὸν ξένον στυγῶ δικαίως, ἐν κακοῖς ἀφιγμένον; οὗτος, τί σεμνὸν καὶ πεφροντικὸς βλέπεις; οὐ χρὴ σκυθρωπὸν τοῖς ξένοις τὸν πρόσπολον εἶναι, δέχεσθαι δ’ εὐπροσηγόρωι φρενί.
σὺ δ’ ἄνδρ’ ἑταῖρον δεσπότου παρόνθ’ ὁρῶν στυγνῶι προσώπωι καὶ συνωφρυωμένωι δέχηι, θυραίου πήματος σπουδὴν ἔχων.
δεῦρ’ ἔλθ’, ὅπως ἂν καὶ σοφώτερος γένηι.
τὰ θνητὰ πράγματ’ †οἶδας† ἣν ἔχει φύσιν; οἶμαι μὲν οὔ· πόθεν γάρ; ἀλλ’ ἄκουέ μου.
βροτοῖς ἅπασι κατθανεῖν ὀφείλεται, κοὐκ ἔστι θνητῶν ὅστις ἐξεπίσταται τὴν αὔριον μέλλουσαν εἰ βιώσεται· τὸ τῆς τύχης γὰρ ἀφανὲς οἷ προβήσεται, κἄστ’ οὐ διδακτὸν οὐδ’ ἁλίσκεται τέχνηι.
ταῦτ’ οὖν ἀκούσας καὶ μαθὼν ἐμοῦ πάρα εὔφραινε σαυτόν, πῖνε, τὸν καθ’ ἡμέραν βίον λογίζου σόν, τὰ δ’ ἄλλα τῆς τύχης.
τίμα δὲ καὶ τὴν πλεῖστον ἡδίστην θεῶν Κύπριν βροτοῖσιν· εὐμενὴς γὰρ ἡ θεός.
τὰ δ’ ἄλλ’ ἔασον πάντα καὶ πιθοῦ λόγοις ἐμοῖσιν, εἴπερ ὀρθά σοι δοκῶ λέγειν.
οἶμαι μέν. οὔκουν τὴν ἄγαν λύπην ἀφεὶς πίηι μεθ’ ἡμῶν [τάσδ’ ὑπερβαλὼν τύχας, στεφάνοις πυκασθείς]; καὶ σάφ’ οἶδ’ ὁθούνεκα τοῦ νῦν σκυθρωποῦ καὶ ξυνεστῶτος φρενῶν μεθορμιεῖ σε πίτυλος ἐμπεσὼν σκύφου.
ὄντας δὲ θνητοὺς θνητὰ καὶ φρονεῖν χρεών· ὡς τοῖς γε σεμνοῖς καὶ συνωφρυωμένοις ἅπασίν ἐστιν, ὥς γ’ ἐμοὶ χρῆσθαι κριτῆι, οὐ βίος ἀληθῶς ὁ βίος ἀλλὰ συμφορά.
ἐπιστάμεσθα ταῦτα· νῦν δὲ πράσσομεν οὐχ οἷα κώμου καὶ γέλωτος ἄξια.
γυνὴ θυραῖος ἡ θανοῦσα· μὴ λίαν πένθει· δόμων γὰρ ζῶσι τῶνδε δεσπόται.
τί ζῶσιν; οὐ κάτοισθα τἀν δόμοις κακά; εἰ μή τι σός με δεσπότης ἐψεύσατο.
ἄγαν ἐκεῖνός ἐστ’ ἄγαν φιλόξενος.
οὐ χρῆν μ’ ὀθνείου γ’ οὕνεκ’ εὖ πάσχειν νεκροῦ; ἦ κάρτα μέντοι καὶ λίαν ὀθνεῖος ἦν.
μῶν ξυμφοράν τιν’ οὖσαν οὐκ ἔφραζέ μοι; χαίρων ἴθ’· ἡμῖν δεσποτῶν μέλει κακά.
ὅδ’ οὐ θυραίων πημάτων ἄρχει λόγος.
οὐ γάρ τι κωμάζοντ’ ἂν ἠχθόμην σ’ ὁρῶν.
ἀλλ’ ἦ πέπονθα δείν’ ὑπὸ ξένων ἐμῶν; οὐκ ἦλθες ἐν δέοντι δέξασθαι δόμοις.
[πένθος γὰρ ἡμῖν ἐστι· καὶ κουρὰν βλέπεις μελαμπέπλους στολμούς τε. τίς δ’ ὁ κατθανών;] μῶν ἢ τέκνων τι φροῦδον ἢ γέρων πατήρ; γυνὴ μὲν οὖν ὄλωλεν Ἀδμήτου, ξένε.
τί φήις; ἔπειτα δῆτά μ’ ἐξενίζετε; ἠιδεῖτο γάρ σε τῶνδ’ ἀπώσασθαι δόμων.
ὦ σχέτλι’, οἵας ἤμπλακες ξυναόρου.
ἀπωλόμεσθα πάντες, οὐ κείνη μόνη.
ἀλλ’ ἠισθόμην μὲν ὄμμ’ ἰδὼν δακρυρροοῦν κουράν τε καὶ πρόσωπον· ἀλλ’ ἔπειθέ με λέγων θυραῖον κῆδος ἐς τάφον φέρειν.
βίαι δὲ θυμοῦ τάσδ’ ὑπερβαλὼν πύλας ἔπινον ἀνδρὸς ἐν φιλοξένου δόμοις, πράσσοντος οὕτω. κἆιτα κωμάζω κάρα στεφάνοις πυκασθείς; ἀλλὰ σοῦ τὸ μὴ φράσαι, κακοῦ τοσούτου δώμασιν προσκειμένου.
ποῦ καί σφε θάπτει; ποῖ νιν εὑρήσω μολών; ὀρθὴν παρ’ οἶμον ἣ ’πὶ Λαρίσαν φέρει τύμβον κατόψηι ξεστὸν ἐκ προαστίου.
ὦ πολλὰ τλᾶσα καρδία καὶ χεὶρ ἐμή, νῦν δεῖξον οἷον παῖδά σ’ ἡ Τιρυνθία ἐγείνατ’ Ἠλεκτρύωνος Ἀλκμήνη Διί.
δεῖ γάρ με σῶσαι τὴν θανοῦσαν ἀρτίως γυναῖκα κἀς τόνδ’ αὖθις ἱδρῦσαι δόμον Ἄλκηστιν Ἀδμήτωι θ’ ὑπουργῆσαι χάριν.
ἐλθὼν δ’ ἄνακτα τὸν μελάμπτερον νεκρῶν Θάνατον φυλάξω, καί νιν εὑρήσειν δοκῶ πίνοντα τύμβου πλησίον προσφαγμάτων.
κἄνπερ λοχαίας αὐτὸν ἐξ ἕδρας συθεὶς μάρψω, κύκλον γε περιβαλὼν χεροῖν ἐμαῖν, οὐκ ἔστιν ὅστις αὐτὸν ἐξαιρήσεται μογοῦντα πλευρά, πρὶν γυναῖκ’ ἐμοὶ μεθῆι.
ἢν δ’ οὖν ἁμάρτω τῆσδ’ ἄγρας καὶ μὴ μόληι πρὸς αἱματηρὸν πελανόν, εἶμι τῶν κάτω Κόρης ἄνακτός τ’ εἰς ἀνηλίους δόμους, αἰτήσομαί τε καὶ πέποιθ’ ἄξειν ἄνω Ἄλκηστιν, ὥστε χερσὶν ἐνθεῖναι ξένου, ὅς μ’ ἐς δόμους ἐδέξατ’ οὐδ’ ἀπήλασεν, καίπερ βαρείαι συμφορᾶι πεπληγμένος, ἔκρυπτε δ’ ὢν γενναῖος, αἰδεσθεὶς ἐμέ.
τίς τοῦδε μᾶλλον Θεσσαλῶν φιλόξενος, τίς Ἑλλάδ’ οἰκῶν; τοιγὰρ οὐκ ἐρεῖ κακὸν εὐεργετῆσαι φῶτα γενναῖος γεγώς.
ἰώ,στυγναὶ πρόσοδοι, στυγναὶ δ’ ὄψειςχήρων μελάθρων.
ἰώ μοί μοι, αἰαῖ <αἰαῖ>.
ποῖ βῶ; ποῖ στῶ; τί λέγω; τί δὲ μή; πῶς ἂν ὀλοίμην; ἦ βαρυδαίμονα μήτηρ μ’ ἔτεκεν.
ζηλῶ φθιμένους, κείνων ἔραμαι, κεῖν’ ἐπιθυμῶ δώματα ναίειν.
οὔτε γὰρ αὐγὰς χαίρω προσορῶν οὔτ’ ἐπὶ γαίας πόδα πεζεύων· τοῖον ὅμηρόν μ’ ἀποσυλήσας Ἅιδηι Θάνατος παρέδωκεν.
πρόβα πρόβα, βᾶθι κεῦθος οἴκων. αἰαῖ.
πέπονθας ἄξι’ αἰαγμάτων. ἒ ἔ.
δι’ ὀδύνας ἔβας, σάφ’ οἶδα. φεῦ φεῦ.
τὰν νέρθε δ’ οὐδὲν ὠφελεῖς ... ἰώ μοί μοι.
τὸ μήποτ’ εἰσιδεῖν φιλίας ἀλόχου πρόσωπόν σ’ ἔσαντα λυπρόν.
ἔμνησας ὅ μου φρένας ἥλκωσεν· τί γὰρ ἀνδρὶ κακὸν μεῖζον ἁμαρτεῖν πιστῆς ἀλόχου; μήποτε γήμας ὤφελον οἰκεῖν μετὰ τῆσδε δόμους.
ζηλῶ δ’ ἀγάμους ἀτέκνους τε βροτῶν· μία γὰρ ψυχή, τῆς ὑπεραλγεῖν μέτριον ἄχθος.
παίδων δὲ νόσους καὶ νυμφιδίους εὐνὰς θανάτοις κεραϊζομένας οὐ τλητὸν ὁρᾶν, ἐξὸν ἀτέκνους ἀγάμους τ’ εἶναι διὰ παντός.
τύχα τύχα δυσπάλαιστος ἥκει. αἰαῖ.
πέρας δέ γ’ οὐδὲν ἀλγέων τίθης. ἒ ἔ.
βαρέα μὲν φέρειν, ὅμως δὲ ... φεῦ φεῦ.
τλᾶθ’· οὐ σὺ πρῶτος ὤλεσας ... ἰώ μοί μοι.
γυναῖκα· συμφορὰ δ’ ἑτέρους ἑτέρα πιέζει φανεῖσα θνατῶν.
ὦ μακρὰ πένθη λῦπαί τε φίλων τῶν ὑπὸ γαίας.
τί μ’ ἐκώλυσας ῥῖψαι τύμβου τάφρον ἐς κοίλην καὶ μετ’ ἐκείνης τῆς μέγ’ ἀρίστης κεῖσθαι φθίμενον; δύο δ’ ἀντὶ μιᾶς Ἅιδης ψυχὰς τὰς πιστοτάτας σὺν ἂν ἔσχεν, ὁμοῦ χθονίαν λίμνην διαβάντε.
ἐμοί τις ἦν ἐν γένει, ὧι κόρος ἀξιόθρη- νος ὤλετ’ ἐν δόμοισιν μονόπαις· ἀλλ’ ἔμπας ἔφερε κακὸν ἅλις, ἄτεκνος ὤν, πολιὰς ἐπὶ χαίτας ἤδη προπετὴς ὢν βιότου τε πόρσω.
ὦ σχῆμα δόμων, πῶς εἰσέλθω, πῶς δ’ οἰκήσω, μεταπίπτοντος δαίμονος; οἴμοι. πολὺ γὰρ τὸ μέσον· τότε μὲν πεύκαις σὺν Πηλιάσιν σύν θ’ ὑμεναίοις ἔστειχον ἔσω φιλίας ἀλόχου χέρα βαστάζων, πολυάχητος δ’ εἵπετο κῶμος τήν τε θανοῦσαν κἄμ’ ὀλβίζων ὡς εὐπατρίδαι κἀπ’ ἀμφοτέρων ὄντες ἀριστέων σύζυγες εἶμεν· νῦν δ’ ὑμεναίων γόος ἀντίπαλος λευκῶν τε πέπλων μέλανες στολμοὶ πέμπουσί μ’ ἔσω λέκτρων κοίτας ἐς ἐρήμους.
παρ’ εὐτυχῆ σοι πότμον ἦλθεν ἀπειροκάκωι τόδ’ ἄλγος· ἀλλ’ ἔσωσας βίοτον καὶ ψυχάν.
ἔθανε δάμαρ, ἔλιπε φιλίαν· τί νέον τόδε; πολλοὺς ἤδη παρέλυσεν θάνατος δάμαρτος.
φίλοι, γυναικὸς δαίμον’ εὐτυχέστερον τοὐμοῦ νομίζω, καίπερ οὐ δοκοῦνθ’ ὅμως.
τῆς μὲν γὰρ οὐδὲν ἄλγος ἅψεταί ποτε, πολλῶν δὲ μόχθων εὐκλεὴς ἐπαύσατο.
ἐγὼ δ’, ὃν οὐ χρῆν ζῆν, παρεὶς τὸ μόρσιμον λυπρὸν διάξω βίοτον· ἄρτι μανθάνω.
πῶς γὰρ δόμων τῶνδ’ εἰσόδους ἀνέξομαι; τίν’ ἂν προσειπών, τοῦ δὲ προσρηθεὶς ὕπο τερπνῆς τύχοιμ’ ἂν εἰσόδου; ποῖ τρέψομαι; ἡ μὲν γὰρ ἔνδον ἐξελᾶι μ’ ἐρημία, γυναικὸς εὐνὰς εὖτ’ ἂν εἰσίδω κενὰς θρόνους τ’ ἐν οἷσιν ἷζε καὶ κατὰ στέγας αὐχμηρὸν οὖδας, τέκνα δ’ ἀμφὶ γούνασιν πίπτοντα κλαίηι μητέρ’, οἱ δὲ δεσπότιν στένωσιν οἵαν ἐκ δόμων ἀπώλεσαν.
τὰ μὲν κατ’ οἴκους τοιάδ’· ἔξωθεν δέ με γάμοι τ’ ἐλῶσι Θεσσαλῶν καὶ ξύλλογοι γυναικοπληθεῖς· οὐ γὰρ ἐξανέξομαι λεύσσων δάμαρτος τῆς ἐμῆς ὁμήλικας.
ἐρεῖ δέ μ’ ὅστις ἐχθρὸς ὢν κυρεῖ τάδε· Ἰδοῦ τὸν αἰσχρῶς ζῶνθ’, ὃς οὐκ ἔτλη θανεῖν ἀλλ’ ἣν ἔγημεν ἀντιδοὺς ἀψυχίαι πέφευγεν Ἅιδην· κἆιτ’ ἀνὴρ εἶναι δοκεῖ; στυγεῖ δὲ τοὺς τεκόντας, αὐτὸς οὐ θέλων θανεῖν. τοιάνδε πρὸς κακοῖσι κληδόνα ἕξω. τί μοι ζῆν δῆτα κύδιον, φίλοι, κακῶς κλύοντι καὶ κακῶς πεπραγότι; ἐγὼ καὶ διὰ μούσας καὶ μετάρσιος ἦιξα, καὶ πλείστων ἁψάμενος λόγων κρεῖσσον οὐδὲν Ἀνάγκας ηὗρον οὐδέ τι φάρμακον Θρήισσαις ἐν σανίσιν, τὰς Ὀρφεία κατέγραψεν γῆρυς, οὐδ’ ὅσα Φοῖβος Ἀ- σκληπιάδαις ἔδωκε φάρμακα πολυπόνοις ἀντιτεμὼν βροτοῖσιν.
μόνας δ’ οὔτ’ ἐπὶ βωμοὺς ἐλθεῖν οὔτε βρέτας θεᾶς ἔστιν, οὐ σφαγίων κλύει.
μή μοι, πότνια, μείζων ἔλθοις ἢ τὸ πρὶν ἐν βίωι.
καὶ γὰρ Ζεὺς ὅτι νεύσηι σὺν σοὶ τοῦτο τελευτᾶι.
καὶ τὸν ἐν Χαλύβοις δαμά- ζεις σὺ βίαι σίδαρον, οὐδέ τις ἀποτόμου λήματός ἐστιν αἰδώς.
καί σ’ ἐν ἀφύκτοισι χερῶν εἷλε θεὰ δεσμοῖς.
τόλμα δ’· οὐ γὰρ ἀνάξεις ποτ’ ἔνερθεν κλαίων τοὺς φθιμένους ἄνω.
καὶ θεῶν σκότιοι φθίνου- σι παῖδες ἐν θανάτωι.
φίλα μὲν ὅτ’ ἦν μεθ’ ἡμῶν, φίλα δὲ θανοῦσ’ ἔτ’ ἔσται, γενναιοτάταν δὲ πασᾶν ἐζεύξω κλισίαις ἄκοιτιν.
μηδὲ νεκρῶν ὡς φθιμένων χῶμα νομιζέσθω τύμβος σᾶς ἀλόχου, θεοῖσι δ’ ὁμοίως τιμάσθω, σέβας ἐμπόρων.
καί τις δοχμίαν κέλευ- θον ἐμβαίνων τόδ’ ἐρεῖ· Αὕτα ποτὲ προύθαν’ ἀνδρός, νῦν δ’ ἔστι μάκαιρα δαίμων· χαῖρ’, ὦ πότνι’, εὖ δὲ δοίης.
τοῖαί νιν προσεροῦσι φῆμαι.
—καὶ μὴν ὅδ’, ὡς ἔοικεν, Ἀλκμήνης γόνος, Ἄδμητε, πρὸς σὴν ἑστίαν πορεύεται.
φίλον πρὸς ἄνδρα χρὴ λέγειν ἐλευθέρως, Ἄδμητε, μομφὰς δ’ οὐχ ὑπὸ σπλάγχνοις ἔχειν σιγῶντ’. ἐγὼ δὲ σοῖς κακοῖσιν ἠξίουν ἐγγὺς παρεστὼς ἐξετάζεσθαι φίλος· σὺ δ’ οὐκ ἔφραζες σῆς προκείμενον νέκυν γυναικός, ἀλλά μ’ ἐξένιζες ἐν δόμοις, ὡς δὴ θυραίου πήματος σπουδὴν ἔχων.
κἄστεψα κρᾶτα καὶ θεοῖς ἐλειψάμην σπονδὰς ἐν οἴκοις δυστυχοῦσι τοῖσι σοῖς.
καὶ μέμφομαι μέν, μέμφομαι, παθὼν τάδε· οὐ μήν σε λυπεῖν ἐν κακοῖσι βούλομαι.
ὧν δ’ οὕνεχ’ ἥκω δεῦρ’ ὑποστρέψας πάλιν λέξω· γυναῖκα τήνδε μοι σῶσον λαβών, ἕως ἂν ἵππους δεῦρο Θρηικίας ἄγων ἔλθω, τύραννον Βιστόνων κατακτανών.
πράξας δ’ ὃ μὴ τύχοιμι (νοστήσαιμι γάρ) δίδωμι τήνδε σοῖσι προσπολεῖν δόμοις.
πολλῶι δὲ μόχθωι χεῖρας ἦλθεν εἰς ἐμάς· ἀγῶνα γὰρ πάνδημον εὑρίσκω τινὰς τιθέντας, ἀθληταῖσιν ἄξιον πόνον, ὅθεν κομίζω τήνδε νικητήρια λαβών. τὰ μὲν γὰρ κοῦφα τοῖς νικῶσιν ἦν ἵππους ἄγεσθαι, τοῖσι δ’ αὖ τὰ μείζονα νικῶσι, πυγμὴν καὶ πάλην, βουφόρβια· γυνὴ δ’ ἐπ’ αὐτοῖς εἵπετ’· ἐντυχόντι δὲ αἰσχρὸν παρεῖναι κέρδος ἦν τόδ’ εὐκλεές.
ἀλλ’, ὥσπερ εἶπον, σοὶ μέλειν γυναῖκα χρή· οὐ γὰρ κλοπαίαν ἀλλὰ σὺν πόνωι λαβὼν ἥκω· χρόνωι δὲ καὶ σύ μ’ αἰνέσεις ἴσως.
οὔτοι σ’ ἀτίζων οὐδ’ ἐν αἰσχροῖσιν τιθεὶς ἔκρυψ’ ἐμῆς γυναικὸς ἀθλίους τύχας.
ἀλλ’ ἄλγος ἄλγει τοῦτ’ ἂν ἦν προσκείμενον, εἴ του πρὸς ἄλλου δώμαθ’ ὡρμήθης ξένου· ἅλις δὲ κλαίειν τοὐμὸν ἦν ἐμοὶ κακόν.
γυναῖκα δ’, εἴ πως ἔστιν, αἰτοῦμαί σ’, ἄναξ, ἄλλον τιν’ ὅστις μὴ πέπονθεν οἷ’ ἐγὼ σώιζειν ἄνωχθι Θεσσαλῶν· πολλοὶ δέ σοι ξένοι Φεραίων· μή μ’ ἀναμνήσηις κακῶν.
οὐκ ἂν δυναίμην τήνδ’ ὁρῶν ἐν δώμασιν ἄδακρυς εἶναι· μὴ νοσοῦντί μοι νόσον προσθῆις· ἅλις γὰρ συμφορᾶι βαρύνομαι.
ποῦ καὶ τρέφοιτ’ ἂν δωμάτων νέα γυνή; νέα γάρ, ὡς ἐσθῆτι καὶ κόσμωι πρέπει.
πότερα κατ’ ἀνδρῶν δῆτ’ ἐνοικήσει στέγην; καὶ πῶς ἀκραιφνὴς ἐν νέοις στρωφωμένη ἔσται; τὸν ἡβῶνθ’, Ἡράκλεις, οὐ ῥάιδιον εἴργειν· ἐγὼ δὲ σοῦ προμηθίαν ἔχω.
ἢ τῆς θανούσης θάλαμον ἐσβήσας τρέφω; καὶ πῶς ἐπεσφρῶ τήνδε τῶι κείνης λέχει; διπλῆν φοβοῦμαι μέμψιν, ἔκ τε δημοτῶν, μή τίς μ’ ἐλέγξηι τὴν ἐμὴν εὐεργέτιν προδόντ’ ἐν ἄλλης δεμνίοις πίτνειν νέας, καὶ τῆς θανούσης (ἀξία δέ μοι σέβειν) πολλὴν πρόνοιαν δεῖ μ’ ἔχειν. σὺ δ’, ὦ γύναι, ἥτις ποτ’ εἶ σύ, ταὔτ’ ἔχουσ’ Ἀλκήστιδι μορφῆς μέτρ’ ἴσθι, καὶ προσήϊξαι δέμας.
οἴμοι. κόμιζε πρὸς θεῶν ἐξ ὀμμάτων γυναῖκα τήνδε, μή μ’ ἕληις ἡιρημένον.
δοκῶ γὰρ αὐτὴν εἰσορῶν γυναῖχ’ ὁρᾶν ἐμήν· θολοῖ δὲ καρδίαν, ἐκ δ’ ὀμμάτων πηγαὶ κατερρώγασιν. ὦ τλήμων ἐγώ, ὡς ἄρτι πένθους τοῦδε γεύομαι πικροῦ.
ἐγὼ μὲν οὐκ ἔχοιμ’ ἂν εὖ λέγειν τύχην· χρὴ δ’, ἥτις ἐστί, καρτερεῖν θεοῦ δόσιν.
εἰ γὰρ τοσαύτην δύναμιν εἶχον ὥστε σὴν ἐς φῶς πορεῦσαι νερτέρων ἐκ δωμάτων γυναῖκα καί σοι τήνδε πορσῦναι χάριν.
σάφ’ οἶδα βούλεσθαί σ’ ἄν. ἀλλὰ ποῦ τόδε; οὐκ ἔστι τοὺς θανόντας ἐς φάος μολεῖν.
μή νυν ὑπέρβαλλ’ ἀλλ’ ἐναισίμως φέρε.
ῥᾶιον παραινεῖν ἢ παθόντα καρτερεῖν.
τί δ’ ἂν προκόπτοις, εἰ θέλεις ἀεὶ στένειν; ἔγνωκα καὐτός, ἀλλ’ ἔρως τις ἐξάγει.
τὸ γὰρ φιλῆσαι τὸν θανόντ’ ἄγει δάκρυ.
ἀπώλεσέν με κἄτι μᾶλλον ἢ λέγω.
γυναικὸς ἐσθλῆς ἤμπλακες· τίς ἀντερεῖ; ὥστ’ ἄνδρα τόνδε μηκέθ’ ἥδεσθαι βίωι.
χρόνος μαλάξει, νῦν δ’ ἔθ’ ἡβάσκει, κακόν.
χρόνον λέγοις ἄν, εἰ χρόνος τὸ κατθανεῖν.
γυνή σε παύσει καὶ νέοι γάμοι πόθου.
σίγησον· οἷον εἶπας. οὐκ ἂν ὠιόμην.
τί δ’; οὐ γαμεῖς γὰρ ἀλλὰ χηρεύσηι λέχος; οὐκ ἔστιν ἥτις τῶιδε συγκλιθήσεται.
μῶν τὴν θανοῦσαν ὠφελεῖν τι προσδοκᾶις; κείνην ὅπουπερ ἔστι τιμᾶσθαι χρεών.
αἰνῶ μὲν αἰνῶ· μωρίαν δ’ ὀφλισκάνεις.
[ ὡς μήποτ’ ἄνδρα τόνδε νυμφίον καλῶν.
ἐπήινεσ’ ἀλόχωι πιστὸς οὕνεκ’ εἶ φίλος.] θάνοιμ’ ἐκείνην καίπερ οὐκ οὖσαν προδούς.
δέχου νυν εἴσω τήνδε γενναίως δόμων.
μή, πρός σε τοῦ σπείραντος ἄντομαι Διός.
καὶ μὴν ἁμαρτήσηι γε μὴ δράσας τάδε.
καὶ δρῶν γε λύπηι καρδίαν δηχθήσομαι.
πιθοῦ· τάχ’ ἂν γὰρ ἐς δέον πέσοι χάρις.
φεῦ·εἴθ’ ἐξ ἀγῶνος τήνδε μὴ ’λαβές ποτε.
νικῶντι μέντοι καὶ σὺ συννικᾶις ἐμοί.
καλῶς ἔλεξας· ἡ γυνὴ δ’ ἀπελθέτω.
ἄπεισιν, εἰ χρή· πρῶτα δ’ εἰ χρεὼν ἄθρει.
χρή, σοῦ γε μὴ μέλλοντος ὀργαίνειν ἐμοί.
εἰδώς τι κἀγὼ τήνδ’ ἔχω προθυμίαν.
νίκα νυν· οὐ μὴν ἁνδάνοντά μοι ποιεῖς.
ἀλλ’ ἔσθ’ ὅθ’ ἡμᾶς αἰνέσεις· πιθοῦ μόνον.
κομίζετ’, εἰ χρὴ τήνδε δέξασθαι δόμοις.
οὐκ ἂν μεθείην σοῖς γυναῖκα προσπόλοις.
σὺ δ’ αὐτὸς αὐτὴν εἴσαγ’, εἰ δοκεῖ, δόμους.
ἐς σὰς μὲν οὖν ἔγωγε θήσομαι χέρας.
οὐκ ἂν θίγοιμι· δῶμα δ’ εἰσελθεῖν πάρα.
τῆι σῆι πέποιθα χειρὶ δεξιᾶι μόνηι.
ἄναξ, βιάζηι μ’ οὐ θέλοντα δρᾶν τάδε.
τόλμα προτεῖναι χεῖρα καὶ θιγεῖν ξένης.
καὶ δὴ προτείνω, Γοργόν’ ὡς καρατομῶν.
[ἔχεις; ἔχω, ναί. σῶιζέ νυν καὶ τὸν Διὸς φήσεις ποτ’ εἶναι παῖδα γενναῖον ξένον.] βλέψον πρὸς αὐτήν, εἴ τι σῆι δοκεῖ πρέπειν γυναικί· λύπης δ’ εὐτυχῶν μεθίστασο.
ὦ θεοί, τί λέξω; θαῦμ’ ἀνέλπιστον τόδε· γυναῖκα λεύσσω τὴν ἐμὴν ἐτητύμως, ἢ κέρτομός μ’ ἐκ θεοῦ τις ἐκπλήσσει χαρά; οὐκ ἔστιν, ἀλλὰ τήνδ’ ὁρᾶις δάμαρτα σήν.
ὅρα δὲ μή τι φάσμα νερτέρων τόδ’ ἧι.
οὐ ψυχαγωγὸν τόνδ’ ἐποιήσω ξένον.
ἀλλ’ ἣν ἔθαπτον εἰσορῶ δάμαρτ’ ἐμήν; σάφ’ ἴσθ’· ἀπιστεῖν δ’ οὔ σε θαυμάζω τύχηι.
θίγω, προσείπω ζῶσαν ὡς δάμαρτ’ ἐμήν; πρόσειπ’· ἔχεις γὰρ πᾶν ὅσονπερ ἤθελες.
ὦ φιλτάτης γυναικὸς ὄμμα καὶ δέμας, ἔχω σ’ ἀέλπτως, οὔποτ’ ὄψεσθαι δοκῶν.
ἔχεις· φθόνος δὲ μὴ γένοιτό τις θεῶν.
ὦ τοῦ μεγίστου Ζηνὸς εὐγενὲς τέκνον, εὐδαιμονοίης καί σ’ ὁ φιτύσας πατὴρ σώιζοι· σὺ γὰρ δὴ τἄμ’ ἀνώρθωσας μόνος.
πῶς τήνδ’ ἔπεμψας νέρθεν ἐς φάος τόδε; μάχην συνάψας δαιμόνων τῶι κυρίωι.
ποῦ τόνδε Θανάτωι φὴις ἀγῶνα συμβαλεῖν; τύμβον παρ’ αὐτόν, ἐκ λόχου μάρψας χεροῖν.
τί γάρ ποθ’ ἥδ’ ἄναυδος ἕστηκεν γυνή; οὔπω θέμις σοι τῆσδε προσφωνημάτων κλύειν, πρὶν ἂν θεοῖσι τοῖσι νερτέροις ἀφαγνίσηται καὶ τρίτον μόληι φάος.
ἀλλ’ εἴσαγ’ εἴσω τήνδε· καὶ δίκαιος ὢν τὸ λοιπόν, Ἄδμητ’, εὐσέβει περὶ ξένους.
καὶ χαῖρ’· ἐγὼ δὲ τὸν προκείμενον πόνον Σθενέλου τυράννωι παιδὶ πορσυνῶ μολών.
μεῖνον παρ’ ἡμῖν καὶ ξυνέστιος γενοῦ.
αὖθις τόδ’ ἔσται, νῦν δ’ ἐπείγεσθαί με δεῖ.
ἀλλ’ εὐτυχοίης, νόστιμον δ’ ἔλθοις δρόμον.
ἀστοῖς δὲ πάσηι τ’ ἐννέπω τετραρχίαι χοροὺς ἐπ’ ἐσθλαῖς συμφοραῖσιν ἱστάναι βωμούς τε κνισᾶν βουθύτοισι προστροπαῖς.
νῦν γὰρ μεθηρμόσμεσθα βελτίω βίον τοῦ πρόσθεν· οὐ γὰρ εὐτυχῶν ἀρνήσομαι.
πολλαὶ μορφαὶ τῶν δαιμονίων, πολλὰ δ’ ἀέλπτως κραίνουσι θεοί· καὶ τὰ δοκηθέντ’ οὐκ ἐτελέσθη, τῶν δ’ ἀδοκήτων πόρον ηὗρε θεός.
τοιόνδ’ ἀπέβη τόδε πρᾶγμα.
Ὦ τοῦ στρατηγήσαντος ἐν Τροίᾳ ποτὲ Ἀγαμέμνονος παῖ, νῦν ἐκεῖν’ ἔξεστί σοι παρόντι λεύσσειν ὧν πρόθυμος ἦσθ’ ἀεί.
Τὸ γὰρ παλαιὸν Ἄργος οὑπόθεις τόδε, τῆς οἰστροπλῆγος ἄλσος Ἰνάχου κόρης· αὕτη δ’, Ὀρέστα, τοῦ λυκοκτόνου θεοῦ ἀγορὰ Λύκειος· οὑξ ἀριστερᾶς δ’ ὅδε Ἥρας ὁ κλεινὸς ναός· οἷ δ’ ἱκάνομεν, φάσκειν Μυκήνας τὰς πολυχρύσους ὁρᾶν, πολύφθορόν τε δῶμα Πελοπιδῶν τόδε, ὅθεν σε πατρὸς ἐκ φόνων ἐγώ ποτε πρὸς σῆς ὁμαίμου καὶ κασιγνήτης λαβὼν ἤνεγκα κἀξέσωσα κἀξεθρεψάμην τοσόνδ’ ἐς ἥβης πατρὶ τιμωρὸν φόνου.
Νῦν οὖν, Ὀρέστα καὶ σύ, φίλτατε ξένων Πυλάδη, τί χρὴ δρᾶν ἐν τάχει βουλευτέον, ὡς ἡμὶν ἤδη λαμπρὸν ἡλίου σέλας ἑῷα κινεῖ φθέγματ’ ὀρνίθων σαφῆ, μέλαινά τ’ ἄστρων ἐκλέλοιπεν εὐφρόνη.
Πρὶν οὖν τιν’ ἀνδρῶν ἐξοδοιπορεῖν στέγης, ξυνάπτετον λόγοισιν· ὡς ἐνταῦθ’ ἴμεν ἵν’ οὐκέτ’ ὀκνεῖν καιρός, ἀλλ’ ἔργων ἀκμή.
Ὦ φίλτατ’ ἀνδρῶν προσπόλων, ὥς μοι σαφῆ σημεῖα φαίνεις ἐσθλὸς εἰς ἡμᾶς γεγώς· ὥσπερ γὰρ ἵππος εὐγενής, κἂν ᾖ γέρων, ἐν τοῖσι δεινοῖς θυμὸν οὐκ ἀπώλεσεν, ἀλλ’ ὀρθὸν οὖς ἵστησιν, ὡσαύτως δὲ σὺ ἡμᾶς τ’ ὀτρύνεις καὐτὸς ἐν πρώτοις ἕπῃ.
Τοιγὰρ τὰ μὲν δόξαντα δηλώσω, σὺ δέ, ὀξεῖαν ἀκοὴν τοῖς ἐμοῖς λόγοις διδούς, εἰ μή τι καιροῦ τυγχάνω, μεθάρμοσον.
Ἐγὼ γὰρ ἡνίχ’ ἱκόμην τὸ Πυθικὸν μαντεῖον, ὡς μάθοιμ’ ὅτῳ τρόπῳ πατρὶ δίκας ἀροίμην τῶν φονευσάντων πάρα, χρῇ μοι τοιαῦθ’ ὁ Φοῖβος ὧν πεύσῃ τάχα· ἄσκευον αὐτὸν ἀσπίδων τε καὶ στρατοῦ δόλοισι κλέψαι χειρὸς ἐνδίκους σφαγάς.
Ὅτ’ οὖν τοιόνδε χρησμὸν εἰσηκούσαμεν, σὺ μὲν μολών, ὅταν σε καιρὸς εἰσάγῃ δόμων ἔσω τῶνδ’, ἴσθι πᾶν τὸ δρώμενον, ὅπως ἂν εἰδὼς ἡμὶν ἀγγείλῃς σαφῆ· οὐ γάρ σε μὴ γήρᾳ τε καὶ χρόνῳ μακρῷ γνῶσ’, οὐδ’ ὑποπτεύσουσιν ὧδ’ ἠνθισμένον· λόγῳ δὲ χρῶ τοιῷδ’, ὅτι ξένος μὲν εἶ Φωκεὺς παρ’ ἀνδρὸς Φανοτέως ἥκων· ὁ γὰρ μέγιστος αὐτοῖς τυγχάνει δορυξένων· ἄγγελλε δ’, ὅρκον προστιθείς, ὁθούνεκα τέθνηκ’ Ὀρέστης ἐξ ἀναγκαίας τύχης, ἄθλοισι Πυθικοῖσιν ἐκ τροχηλάτων δίφρων κυλισθείς· ὧδ’ ὁ μῦθος ἑστάτω.
Ἡμεῖς δὲ πατρὸς τύμβον, ὡς ἐφίετο, λοιβαῖσι πρῶτον καὶ καρατόμοις χλιδαῖς στέψαντες, εἶτ’ ἄψορρον ἥξομεν πάλιν, τύπωμα χαλκόπλευρον ἠρμένοι χεροῖν, ὃ καὶ σὺ θάμνοις οἶσθά μοι κεκρυμμένον, ὅπως λόγῳ κλέπτοντες ἡδεῖαν φάτιν φέροιμεν αὐτοῖς, τοὐμὸν ὡς ἔρρει δέμας φλογιστὸν ἤδη καὶ κατηνθρακωμένον.
Τί γάρ με λυπεῖ τοῦθ’, ὅταν λόγῳ θανὼν ἔργοισι σωθῶ κἀξενέγκωμαι κλέος; δοκῶ μὲν οὐδὲν ῥῆμα σὺν κέρδει κακόν· ἤδη γὰρ εἶδον πολλάκις καὶ τοὺς σοφοὺς λόγῳ μάτην θνῄσκοντας· εἶθ’, ὅταν δόμους ἔλθωσιν αὖθις, ἐκτετίμηνται πλέον· ὣς κἄμ’ ἐπαυχῶ τῆσδε τῆς φήμης ἄπο δεδορκότ’ ἐχθροῖς ἄστρον ὣς λάμψειν ἔτι.
Ἀλλ’, ὦ πατρῴα γῆ θεοί τ’ ἐγχώριοι, δέξασθέ μ’ εὐτυχοῦντα ταῖσδε ταῖς ὁδοῖς, σύ τ’, ὦ πατρῷον δῶμα· σοῦ γὰρ ἔρχομαι δίκῃ καθαρτὴς πρὸς θεῶν ὡρμημένος· καὶ μή μ’ ἄτιμον τῆσδ’ ἀποστείλητε γῆς, ἀλλ’ ἀρχέπλουτον καὶ καταστάτην δόμων· Εἴρηκα μέν νυν ταῦτα· σοὶ δ’ ἤδη, γέρον, τὸ σὸν μελέσθω βάντι φρουρῆσαι χρέος· νὼ δ’ ἔξιμεν· καιρὸς γάρ, ὅσπερ ἀνδράσι μέγιστος ἔργου παντός ἐστ’ ἐπιστάτης.
Ἰώ μοί μοι δύστηνος.
Καὶ μὴν θυρῶν ἔδοξα προσπόλων τινὸς ὑποστενούσης ἔνδον αἰσθέσθαι, τέκνον.
Ἆρ’ ἐστὶν ἡ δύστηνος Ἠλέκτρα; θέλεις μείνωμεν αὐτοῦ κἀνακούσωμεν γόων; Ἥκιστα· μηδὲν πρόσθεν ἢ τὰ Λοξίου πειρώμεθ’ ἔρδειν, κἀπὸ τῶνδ’ ἀρχηγετεῖν πατρὸς χέοντες λουτρά· ταῦτα γὰρ φέρει νίκην τ’ ἐφ’ ἡμῖν καὶ κράτος τῶν δρωμένων.
Ὦ φάος ἁγνὸν καὶ γῆς ἰσόμοιρ’ ἀήρ, ὥς μοι πολλὰς μὲν θρήνων ᾠδάς, πολλὰς δ’ ἀντήρεις ᾔσθου στέρνων πλαγὰς αἱμασσομένων, ὁπόταν δνοφερὰ νὺξ ὑπολειφθῇ· τὰ δὲ παννυχίδων ἤδη στυγεραὶ ξυνίσασ’ εὐναὶ μογερῶν οἴκων, ὅσα τὸν δύστηνον ἐμὸν θρηνῶ πατέρ’, ὃν κατὰ μὲν βάρβαρον αἶαν φοίνιος Ἄρης οὐκ ἐξένισεν, μήτηρ δ’ ἡμὴ χὠ κοινολεχὴς Αἴγισθος, ὅπως δρῦν ὑλοτόμοι, σχίζουσι κάρα φονίῳ πελέκει· κοὐδεὶς τούτων οἶκτος ἀπ’ ἄλλης ἢ ’μοῦ φέρεται, σοῦ, πάτερ, οὕτως ἀδίκως οἰκτρῶς τε θανόντος.
Ἀλλ’ οὐ μὲν δὴ λήξω θρήνων στυγερῶν τε γόων, ἔστ’ ἂν παμφεγγεῖς ἄστρων ῥιπάς, λεύσσω δὲ τόδ’ ἦμαρ, μὴ οὐ τεκνολέτειρ’ ὥς τις ἀηδὼν ἐπὶ κωκυτῷ τῶνδε πατρῴων πρὸ θυρῶν ἠχὼ πᾶσι προφωνεῖν· ὦ δῶμ’ Ἀΐδου καὶ Περσεφόνης, ὦ χθόνι’ Ἑρμῆ καὶ πότνι’ Ἀρά, σεμναί τε θεῶν παῖδες Ἐρινύες, αἳ τοὺς ἀδίκως θνῄσκοντας ὁρᾶθ’, αἳ τοὺς εὐνὰς ὑποκλεπτομένους, ἔλθετ’, ἀρήξατε, τείσασθε πατρὸς φόνον ἡμετέρου, καί μοι τὸν ἐμὸν πέμψατ’ ἀδελφόν· μούνη γὰρ ἄγειν οὐκέτι σωκῶ λύπης ἀντίρροπον ἄχθος.
Ὦ παῖ, παῖ δυστανοτάτας  Ἠλέκτρα ματρός, τίν’ ἀεὶ τάκεις ὧδ’ ἀκόρεστον οἰμωγὰν τὸν πάλαι ἐκ δολερᾶς ἀθεώτατα ματρὸς ἁλόντ’ ἀπάταις Ἀγαμέμνονα κακᾷ τε χειρὶ πρόδοτον; ὡς ὁ τάδε πορὼν ὄλοιτ’, εἴ μοι θέμις τάδ’ αὐδᾶν.
Ὦ γενέθλα γενναίων, ἥκετ’ ἐμῶν καμάτων παραμύθιον· οἶδά τε καὶ ξυνίημι τάδ’, οὔ τί με φυγγάνει· οὐδ’ ἐθέλω προλιπεῖν τόδε, μὴ οὐ τὸν ἐμὸν στενάχειν πατέρ’ ἄθλιον.
Ἀλλ’, ὦ παντοίας φιλότητος ἀμειβόμεναι χάριν, ἐᾶτέ μ’ ὧδ’ ἀλύειν, αἰαῖ, ἱκνοῦμαι.
Ἀλλ’ οὔτοι τόν γ’ ἐξ Ἀΐδα  παγκοίνου λίμνας πατέρ’ ἀν- στάσεις οὔτε γόοισιν οὔτ’ ἄνταις.
Ἀλλ’ ἀπὸ τῶν μετρίων ἐπ’ ἀμήχανον ἄλγος ἀεὶ στενάχουσα διόλλυσαι ἐν οἷς ἀνάλυσίς ἐστιν οὐδεμία κακῶν· τί μοι τῶν δυσφόρων ἐφίῃ; Νήπιος ὃς τῶν οἰκτρῶς οἰχομένων γονέων ἐπιλάθεται· ἀλλ’ ἐμέ γ’ ἁ στονόεσσ’ ἄραρεν φρένας, ἃ Ἴτυν, αἰὲν Ἴτυν ὀλοφύρεται, ὄρνις ἀτυζομένα, Διὸς ἄγγελος.
Ἰὼ παντλάμων Νιόβα, σὲ δ’ ἔγωγε νέμω θεόν, ἅτ’ ἐν τάφῳ πετραίῳ, αἰαῖ, δακρύεις.
Οὔτοι σοὶ μούνᾳ, τέκνον,  ἄχος ἐφάνη βροτῶν, πρὸς ὅ τι σὺ τῶν ἔνδον εἶ περισσά, οἷς ὁμόθεν εἶ καὶ γονᾷ ξύναιμος, οἵα Χρυσόθεμις ζώει καὶ Ἰφιάνασσα, κρυπτᾷ τ’ ἀχέων ἐν ἥβᾳ ὄλβιος, ὃν ἁ κλεινὰ γᾶ ποτε Μυκηναίων δέξεται εὐπατρίδαν, Διὸς εὔφρονι λήματι μολόντα τάνδε γᾶν Ὀρέσταν.
Ὅν γ’ ἐγὼ ἀκάματα προσμένουσ’, ἄτεκνος, τάλαιν’, ἀνύμφευτος, αἰὲν οἰχνῶ, δάκρυσι μυδαλέα, τὸν ἀνήνυτον οἶτον ἔχουσα κακῶν· ὁ δὲ λάθεται ὧν τ’ ἔπαθ’ ὧν τ’ ἐδάη· τί γὰρ οὐκ ἐμοὶ ἔρχεται ἀγγελίας ἀπατώμενον; ἀεὶ μὲν γὰρ ποθεῖ, ποθῶν δ’ οὐκ ἀξιοῖ φανῆναι.
Θάρσει μοι, θάρσει, τέκνον·  ἔτι μέγας οὐρανῷ Ζεύς, ὃς ἐφορᾷ πάντα καὶ κρατύνει· ᾧ τὸν ὑπεραλγῆ χόλον νέμουσα, μήθ’ οἷς ἐχθαίρεις ὑπεράχθεο μήτ’ ἐπιλάθου.
Χρόνος γὰρ εὐμαρὴς θεός· οὔτε γὰρ ὁ τὰν Κρῖσαν βούνομον ἔχων ἀκτὰν παῖς Ἀγαμεμνονίδας ἀπερίτροπος, οὔθ’ ὁ παρὰ τὸν Ἀχέροντα θεὸς ἀνάσσων.
Ἀλλ’ ἐμὲ μὲν ὁ πολὺς ἀπολέλοιπεν ἤδη βίοτος ἀνέλπιστος, οὐδ’ ἔτ’ ἀρκῶ· ἅτις ἄνευ τοκέων κατατάκομαι, ἇς φίλος οὔτις ἀνὴρ ὑπερίσταται, ἀλλ’ ἁπερεί τις ἔποικος ἀναξία οἰκονομῶ θαλάμους πατρός, ὧδε μὲν ἀεικεῖ σὺν στολᾷ, κεναῖς δ’ ἀμφίσταμαι τραπέζαις.
Οἰκτρὰ μὲν νόστοις αὐδά,  οἰκτρὰ δ’ ἐν κοίταις πατρῴαις, ὅτε οἱ παγχάλκων ἀνταία γενύων ὡρμάθη πλαγά.
Δόλος ἦν ὁ φράσας, ἔρος ὁ κτείνας, δεινὰν δεινῶς προφυτεύσαντες μορφάν, εἴτ’ οὖν θεὸς εἴτε βροτῶν ἦν ὁ ταῦτα πράσσων.
Ὦ πασᾶν κείνα πλέον ἁμέρα ἐλθοῦσ’ ἐχθίστα δή μοι· ὦ νύξ, ὦ δείπνων ἀρρήτων ἔκπαγλ’ ἄχθη· τοὺς ἐμὸς ἴδε πατὴρ θανάτους αἰκεῖς διδύμαιν χειροῖν, αἳ τὸν ἐμὸν εἷλον βίον πρόδοτον, αἵ μ’ ἀπώλεσαν· οἷς θεὸς ὁ μέγας Ὀλύμπιος ποίνιμα πάθεα παθεῖν πόροι, μηδέ ποτ’ ἀγλαΐας ἀποναίατο τοιάδ’ ἀνύσαντες ἔργα.
Φράζου μὴ πόρσω φωνεῖν·  οὐ γνώμαν ἴσχεις ἐξ οἵων τὰ παρόντ’ οἰκείας εἰς ἄτας ἐμπίπτεις οὕτως αἰκῶς; Πολὺ γάρ τι κακῶν ὑπερεκτήσω, σᾷ δυσθύμῳ τίκτουσ’ αἰεὶ ψυχᾷ πολέμους· τὰ δὲ τοῖς δυνατοῖς οὐκ ἐριστὰ πλάθειν.
Δεινοῖς ἠναγκάσθην, δεινοῖς· ἔξοιδ’, οὐ λάθει μ’ ὀργά.
Ἀλλ’—ἐν γὰρ δεινοῖς οὐ σχήσω ταύτας ἄτας, ὄφρα με βίος ἔχῃ· τίνι γάρ ποτ’ ἄν, ὦ φιλία γενέθλα, πρόσφορον ἀκούσαιμ’ ἔπος, τίνι φρονοῦντι καίρια; ἄνετέ μ’, ἄνετε, παράγοροι· τάδε γὰρ ἄλυτα κεκλήσεται· οὐδέ ποτ’ ἐκ καμάτων ἀποπαύσομαι ἀνάριθμος ὧδε θρήνων.
Ἀλλ’ οὖν εὐνοίᾳ γ’ αὐδῶ,  μάτηρ ὡσεί τις πιστά, μὴ τίκτειν σ’ ἄταν ἄταις.
Καὶ τί μέτρον κακότατος ἔφυ; φέρε, πῶς ἐπὶ τοῖς φθιμένοις ἀμελεῖν καλόν; ἐν τίνι τοῦτ’ ἔβλαστ’ ἀνθρώπων; Μήτ’ εἴην ἔντιμος τούτοις, μήτ’, εἴ τῳ πρόσκειμαι χρηστῷ, ξυνναίοιμ’ εὔκηλος, γονέων ἐκτίμους ἴσχουσα πτέρυγας ὀξυτόνων γόων.
Εἰ γὰρ ὁ μὲν θανὼν γᾶ τε καὶ οὐδὲν ὢν κείσεται τάλας, οἱ δὲ μὴ πάλιν δώσουσ’ ἀντιφόνους δίκας, ἔρροι τ’ ἂν αἰδὼς ἁπάν- των τ’ εὐσέβεια θνατῶν.
Ἐγὼ μέν, ὦ παῖ, καὶ τὸ σὸν σπεύδουσ’ ἅμα καὶ τοὐμὸν αὐτῆς ἦλθον· εἰ δὲ μὴ καλῶς λέγω, σὺ νίκα· σοὶ γὰρ ἑψόμεσθ’ ἅμα.
Αἰσχύνομαι μέν, ὦ γυναῖκες, εἰ δοκῶ πολλοῖσι θρήνοις δυσφορεῖν ὑμῖν ἄγαν· ἀλλ’ ἡ βία γὰρ ταῦτ’ ἀναγκάζει με δρᾶν, σύγγνωτε· πῶς γὰρ ἥτις εὐγενὴς γυνή, πατρῷ’ ὁρῶσα πήματ’, οὐ δρῴη τάδ’ ἄν, ἁγὼ κατ’ ἦμαρ καὶ κατ’ εὐφρόνην ἀεὶ θάλλοντα μᾶλλον ἢ καταφθίνονθ’ ὁρῶ; ᾗ πρῶτα μὲν τὰ μητρὸς ἥ μ’ ἐγείνατο ἔχθιστα συμβέβηκεν· εἶτα δώμασιν ἐν τοῖς ἐμαυτῆς τοῖς φονεῦσι τοῦ πατρὸς ξύνειμι, κἀκ τῶνδ’ ἄρχομαι, κἀκ τῶνδέ μοι λαβεῖν θ’ ὁμοίως καὶ τὸ τητᾶσθαι πέλει.
Ἔπειτα ποίας ἡμέρας δοκεῖς μ’ ἄγειν, ὅταν θρόνοις Αἴγισθον ἐνθακοῦντ’ ἴδω τοῖσιν πατρῴοις, εἰσίδω δ’ ἐσθήματα φοροῦντ’ ἐκείνῳ ταὐτὰ καὶ παρεστίους σπένδοντα λοιβὰς ἔνθ’ ἐκεῖνον ὤλεσεν; ἴδω δὲ τούτων τὴν τελευταίαν ὕβριν, τὸν αὐτοφόντην ἡμὶν ἐν κοίτῃ πατρὸς ξὺν τῇ ταλαίνῃ μητρί, μητέρ’ εἰ χρεὼν ταύτην προσαυδᾶν τῷδε συγκοιμωμένην.
Ἣ δ’ ὧδε τλήμων ὥστε τῷ μιάστορι ξύνεστ’, Ἐρινὺν οὔτιν’ ἐκφοβουμένη· ἀλλ’ ὥσπερ ἐγγελῶσα τοῖς ποιουμένοις, εὑροῦσ’ ἐκείνην ἡμέραν ἐν ᾗ τότε πατέρα τὸν ἀμὸν ἐκ δόλου κατέκτανεν, ταύτῃ χοροὺς ἵστησι καὶ μηλοσφαγεῖ θεοῖσιν ἔμμην’ ἱερὰ τοῖς σωτηρίοις.
Ἐγὼ δ’ ὁρῶσ’ ἡ δύσμορος κατὰ στέγας κλαίω, τέτηκα, κἀπικωκύω πατρὸς τὴν δυστάλαιναν δαῖτ’ ἐπωνομασμένην αὐτὴ πρὸς αὑτήν· οὐδὲ γὰρ κλαῦσαι πάρα τοσόνδ’ ὅσον μοι θυμὸς ἡδονὴν φέρει.
Αὕτη γὰρ ἡ λόγοισι γενναία γυνὴ φωνοῦσα τοιάδ’ ἐξονειδίζει κακά· «Ὦ δύσθεον μίσημα, σοὶ μόνῃ πατὴρ τέθνηκεν; ἄλλος δ’ οὔτις ἐν πένθει βροτῶν; κακῶς ὄλοιο, μηδέ σ’ ἐκ γόων ποτὲ τῶν νῦν ἀπαλλάξειαν οἱ κάτω θεοί.» Τάδ’ ἐξυβρίζει, πλὴν ὅταν κλύῃ τινὸς ἥξοντ’ Ὀρέστην, τηνικαῦτα δ’ ἐμμανὴς βοᾷ παραστᾶσ’· «Οὐ σύ μοι τῶνδ’ αἰτία; οὐ σὸν τόδ’ ἐστὶ τοὔργον, ἥτις ἐκ χερῶν κλέψασ’ Ὀρέστην τῶν ἐμῶν ὑπεξέθου; ἀλλ’ ἴσθι τοι τείσουσά γ’ ἀξίαν δίκην.» Τοιαῦθ’ ὑλακτεῖ, σὺν δ’ ἐποτρύνει πέλας ὁ κλεινὸς αὐτῇ ταῦτα νυμφίος παρών, ὁ πάντ’ ἄναλκις οὗτος, ἡ πᾶσα βλάβη, ὁ σὺν γυναιξὶ τὰς μάχας ποιούμενος.
Ἐγὼ δ’, Ὀρέστην τῶνδε προσμένουσ’ ἀεὶ παυστῆρ’ ἐφήξειν, ἡ τάλαιν’ ἀπόλλυμαι· μέλλων γὰρ αἰεὶ δρᾶν τι τὰς οὔσας τέ μου καὶ τὰς ἀπούσας ἐλπίδας διέφθορεν.
Ἐν οὖν τοιούτοις οὔτε σωφρονεῖν, φίλαι, οὔτ’ εὐσεβεῖν πάρεστιν· ἀλλ’ ἐν τοῖς κακοῖς πολλή ’στ’ ἀνάγκη κἀπιτηδεύειν κακά.
Φέρ’ εἰπέ, πότερον ὄντος Αἰγίσθου πέλας λέγεις τάδ’ ἡμῖν, ἢ βεβῶτος ἐκ δόμων; Ἦ κάρτα· μὴ δόκει μ’ ἄν, εἴπερ ἦν πέλας, θυραῖον οἰχνεῖν· νῦν δ’ ἀγροῖσι τυγχάνει.
Ἦ κἂν ἐγὼ θαρσοῦσα μᾶλλον ἐς λόγους τοὺς σοὺς ἱκοίμην, εἴπερ ὧδε ταῦτ’ ἔχει.
Ὡς νῦν ἀπόντος ἱστόρει τί σοι φίλον.
Καὶ δή σ’ ἐρωτῶ. Τοῦ κασιγνήτου τί φῄς, ἥξοντος ἢ μέλλοντος; εἰδέναι θέλω.
Φησίν γε· φάσκων δ’ οὐδὲν ὧν λέγει ποεῖ.
Φιλεῖ γὰρ ὀκνεῖν πρᾶγμ’ ἀνὴρ πράσσων μέγα.
Καὶ μὴν ἔγωγ’ ἔσωσ’ ἐκεῖνον οὐκ ὄκνῳ.
Θάρσει· πέφυκεν ἐσθλὸς ὥστ’ ἀρκεῖν φίλοις.
Πέποιθ’, ἐπεί τἂν οὐ μακρὰν ἔζων ἐγώ.
Μὴ νῦν ἔτ’ εἴπῃς μηδέν· ὡς δόμων ὁρῶ τὴν σὴν ὅμαιμον, ἐκ πατρὸς ταὐτοῦ φύσιν, Χρυσόθεμιν, ἔκ τε μητρός, ἐντάφια χεροῖν φέρουσαν, οἷα τοῖς κάτω νομίζεται.
Τίν’ αὖ σὺ τήνδε πρὸς θυρῶνος ἐξόδοις ἐλθοῦσα φωνεῖς, ὦ κασιγνήτη, φάτιν, κοὐδ’ ἐν χρόνῳ μακρῷ διδαχθῆναι θέλεις θυμῷ ματαίῳ μὴ χαρίζεσθαι κενά; Καίτοι τοσοῦτόν γ’ οἶδα κἀμαυτὴν ὅτι ἀλγῶ ’πὶ τοῖς παροῦσιν· ὥστ’ ἄν, εἰ σθένος λάβοιμι, δηλώσαιμ’ ἂν οἷ’ αὐτοῖς φρονῶ· νῦν δ’ ἐν κακοῖς μοι πλεῖν ὑφειμένῃ δοκεῖ, καὶ μὴ δοκεῖν μὲν δρᾶν τι, πημαίνειν δὲ μή· τοιαῦτα δ’ ἄλλα καὶ σὲ βούλομαι ποεῖν.
Καίτοι τὸ μὲν δίκαιον οὐχ ᾗ ’γὼ λέγω, ἀλλ’ ᾗ σὺ κρίνεις· εἰ δ’ ἐλευθέραν με δεῖ ζῆν, τῶν κρατούντων ἐστὶ πάντ’ ἀκουστέα· Δεινόν γέ σ’ οὖσαν πατρὸς οὗ σὺ παῖς ἔφυς κείνου λελῆσθαι, τῆς δὲ τικτούσης μέλειν.
Ἅπαντα γάρ σοι τἀμὰ νουθετήματα κείνης διδακτὰ κοὐδὲν ἐκ σαυτῆς λέγεις.
Ἔπειθ’ ἑλοῦ γε θάτερ’, ἢ φρονεῖν κακῶς, ἢ τῶν φίλων φρονοῦσα μὴ μνήμην ἔχειν· ἥτις λέγεις μὲν ἀρτίως ὡς, εἰ λάβοις σθένος, τὸ τούτων μῖσος ἐκδείξειας ἄν· ἐμοῦ δὲ πατρὶ πάντα τιμωρουμένης οὔτε ξυνέρδεις τήν τε δρῶσαν ἐκτρέπεις· οὐ ταῦτα πρὸς κακοῖσι δειλίαν ἔχει; Ἐπεὶ δίδαξον, ἢ μάθ’ ἐξ ἐμοῦ, τί μοι κέρδος γένοιτ’ ἂν τῶνδε ληξάσῃ γόων.
Οὐ ζῶ; κακῶς μέν, οἶδ’, ἐπαρκούντως δ’ ἐμοί· λυπῶ δὲ τούτους, ὥστε τῷ τεθνηκότι τιμὰς προσάπτειν, εἴ τις ἔστ’ ἐκεῖ χάρις.
Σὺ δ’ ἡμὶν ἡ μισοῦσα μισεῖς μὲν λόγῳ, ἔργῳ δὲ τοῖς φονεῦσι τοῦ πατρὸς ξύνει.
Ἐγὼ μὲν οὖν οὐκ ἄν ποτ’, οὐδ’ εἴ μοι τὰ σὰ μέλλοι τις οἴσειν δῶρ’, ἐφ’ οἷσι νῦν χλιδᾷς, τούτοις ὑπεικάθοιμι· σοὶ δὲ πλουσία τράπεζα κείσθω καὶ περιρρείτω βίος· ἐμοὶ γὰρ ἔστω τοὐμὲ μὴ λυπεῖν μόνον βόσκημα· τῆς σῆς δ’ οὐκ ἐρῶ τιμῆς τυχεῖν, οὐδ’ ἂν σύ, σώφρων γ’ οὖσα. Νῦν δ’ ἐξὸν πατρὸς πάντων ἀρίστου παῖδα κεκλῆσθαι, καλοῦ τῆς μητρός· οὕτω γὰρ φανῇ πλείστοις κακή, θανόντα πατέρα καὶ φίλους προδοῦσα σούς.
Μηδὲν πρὸς ὀργήν, πρὸς θεῶν· ὡς τοῖς λόγοις ἔνεστιν ἀμφοῖν κέρδος, εἰ σὺ μὲν μάθοις τοῖς τῆσδε χρῆσθαι, τοῖς δὲ σοῖς αὕτη πάλιν.
Ἐγὼ μέν, ὦ γυναῖκες, ἠθάς εἰμί πως τῶν τῆσδε μύθων· οὐδ’ ἂν ἐμνήσθην ποτέ, εἰ μὴ κακὸν μέγιστον εἰς αὐτὴν ἰὸν ἤκουσ’, ὃ ταύτην τῶν μακρῶν σχήσει γόων.
Φέρ’ εἰπὲ δὴ τὸ δεινόν· εἰ γὰρ τῶνδέ μοι μεῖζόν τι λέξεις, οὐκ ἂν ἀντείποιμ’ ἔτι.
Ἀλλ’ ἐξερῶ σοι πᾶν ὅσον κάτοιδ’ ἐγώ· μέλλουσι γάρ σ’, εἰ τῶνδε μὴ λήξεις γόων, ἐνταῦθα πέμψειν ἔνθα μήποθ’ ἡλίου φέγγος προσόψει, ζῶσα δ’ ἐν κατηρεφεῖ στέγῃ χθονὸς τῆσδ’ ἐκτὸς ὑμνήσεις κακά.
Πρὸς ταῦτα φράζου καί με μή ποθ’ ὕστερον παθοῦσα μέμψῃ· νῦν γὰρ ἐν καλῷ φρονεῖν.
Ἦ ταῦτα δή με καὶ βεβούλευνται ποεῖν; Μάλισθ’· ὅταν περ οἴκαδ’ Αἴγισθος μόλῃ.
Ἀλλ’ ἐξίκοιτο τοῦδέ γ’ οὕνεκ’ ἐν τάχει.
Τίν’, ὦ τάλαινα, τόνδ’ ἐπηράσω λόγον; Ἐλθεῖν ἐκεῖνον, εἴ τι τῶνδε δρᾶν νοεῖ.
Ὅπως πάθῃς τί χρῆμα; ποῦ ποτ’ εἶ φρενῶν; Ὅπως ἀφ’ ὑμῶν ὡς προσώτατ’ ἐκφύγω.
Βίου δὲ τοῦ παρόντος οὐ μνείαν ἔχεις; Καλὸς γὰρ οὑμὸς βίοτος ὥστε θαυμάσαι.
Ἀλλ’ ἦν ἄν, εἰ σύ γ’ εὖ φρονεῖν ἠπίστασο.
Μή μ’ ἐκδίδασκε τοῖς φίλοις εἶναι κακήν.
Ἀλλ’ οὐ διδάσκω· τοῖς κρατοῦσι δ’ εἰκαθεῖν.
Σὺ ταῦτα θώπευ’· οὐκ ἐμοὺς τρόπους λέγεις.
Καλόν γε μέντοι μὴ ’ξ ἀβουλίας πεσεῖν.
Πεσούμεθ’, εἰ χρή, πατρὶ τιμωρούμενοι.
Πατὴρ δὲ τούτων, οἶδα, συγγνώμην ἔχει.
Ταῦτ’ ἐστὶ τἄπη πρὸς κακῶν ἐπαινέσαι.
Σὺ δ’ οὐχὶ πείσῃ καὶ συναινέσεις ἐμοί; Οὐ δῆτα· μή πω νοῦ τοσόνδ’ εἴην κενή.
Χωρήσομαι τἄρ’ οἷπερ ἐστάλην ὁδοῦ.
Ποῖ δ’ ἐμπορεύῃ; τῷ φέρεις τάδ’ ἔμπυρα; Μήτηρ με πέμπει πατρὶ τυμβεῦσαι χοάς.
Πῶς εἶπας; ἦ τῷ δυσμενεστάτῳ βροτῶν; Ὃν ἔκταν’ αὐτή· τοῦτο γὰρ λέξαι θέλεις.
Ἐκ τοῦ φίλων πεισθεῖσα; τῷ τοῦτ’ ἤρεσεν; Ἐκ δείματός του νυκτέρου, δοκεῖν ἐμοί.
Ὦ θεοὶ πατρῷοι, συγγένεσθέ γ’ ἀλλὰ νῦν.
Ἔχεις τι θάρσος τοῦδε τοῦ τάρβους πέρι; Εἴ μοι λέγεις τὴν ὄψιν, εἴποιμ’ ἂν τότε.
Ἀλλ’ οὐ κάτοιδα πλὴν ἐπὶ σμικρὸν φράσαι.
Λέγ’ ἀλλὰ τοῦτο· πολλά τοι σμικροὶ λόγοι ἔσφηλαν ἤδη καὶ κατώρθωσαν βροτούς.
Λόγος τις αὐτήν ἐστιν εἰσιδεῖν πατρὸς τοῦ σοῦ τε κἀμοῦ δευτέραν ὁμιλίαν ἐλθόντος ἐς φῶς· εἶτα τόνδ’ ἐφέστιον πῆξαι λαβόντα σκῆπτρον οὑφόρει ποτὲ αὐτός, τανῦν δ’ Αἴγισθος· ἐκ δὲ τοῦδ’ ἄνω βλαστεῖν βρύοντα θαλλὸν ᾧ κατάσκιον πᾶσαν γενέσθαι τὴν Μυκηναίων χθόνα.
Τοιαῦτά του παρόντος, ἡνίχ’ Ἡλίῳ δείκνυσι τοὔναρ, ἔκλυον ἐξηγουμένου· πλείω δὲ τούτων οὐ κάτοιδα, πλὴν ὅτι πέμπει μ’ ἐκείνη τοῦδε τοῦ φόβου χάριν.
Πρός νυν θεῶν σε λίσσομαι τῶν ἐγγενῶν ἐμοὶ πιθέσθαι μηδ’ ἀβουλίᾳ πεσεῖν· εἰ γάρ μ’ ἀπώσῃ, σὺν κακῷ μέτει πάλιν.
Ἀλλ’, ὦ φίλη, τούτων μὲν ὧν ἔχεις χεροῖν τύμβῳ προσάψῃς μηδέν· οὐ γάρ σοι θέμις οὐδ’ ὅσιον ἐχθρᾶς ἀπὸ γυναικὸς ἱστάναι κτερίσματ’ οὐδὲ λουτρὰ προσφέρειν πατρί· ἀλλ’ ἢ πνοαῖσιν ἢ βαθυσκαφεῖ κόνει κρύψον νιν, ἔνθα μή ποτ’ εἰς εὐνὴν πατρὸς τούτων πρόσεισι μηδέν· ἀλλ’ ὅταν θάνῃ, κειμήλι’ αὐτῇ ταῦτα σῳζέσθω κάτω.
Ἀρχὴν δ’ ἄν, εἰ μὴ τλημονεστάτη γυνὴ πασῶν ἔβλαστε, τάσδε δυσμενεῖς χοὰς οὐκ ἄν ποθ’, ὅν γ’ ἔκτεινε, τῷδ’ ἐπέστεφε.
Σκέψαι γὰρ εἴ σοι προσφιλῶς αὐτῇ δοκεῖ γέρα τάδ’ οὑν τάφοισι δέξεσθαι νέκυς, ὑφ’ ἧς θανὼν ἄτιμος ὥστε δυσμενὴς ἐμασχαλίσθη, κἀπὶ λουτροῖσιν κάρᾳ κηλῖδας ἐξέμαξεν· ἆρα μὴ δοκεῖς λυτήρι’ αὐτῇ ταῦτα τοῦ φόνου φέρειν; Οὐκ ἔστιν· ἀλλὰ ταῦτα μὲν μέθες· σὺ δέ, τεμοῦσα κρατὸς βοστρύχων ἄκρας φόβας κἀμοῦ ταλαίνης, σμικρὰ μὲν τάδ’, ἀλλ’ ὅμως ἅχω, δὸς αὐτῷ τήνδε λιπαρῆ τρίχα καὶ ζῶμα τοὐμὸν οὐ χλιδαῖς ἠσκημένον· αἰτοῦ δὲ προσπίτνουσα γῆθεν εὐμενῆ ἡμῖν ἀρωγὸν αὐτὸν εἰς ἐχθροὺς μολεῖν, καὶ παῖδ’ Ὀρέστην ἐξ ὑπερτέρας χερὸς ἐχθροῖσιν αὐτοῦ ζῶντ’ ἐπεμβῆναι ποδί, ὅπως τὸ λοιπὸν αὐτὸν ἀφνεωτέραις χερσὶ στέφωμεν ἢ τανῦν δωρούμεθα.
Οἶμαι μὲν οὖν, οἶμαί τι κἀκείνῳ μέλον πέμψαι τάδ’ αὐτῇ δυσπρόσοπτ’ ὀνείρατα.
Ὅμως δ’, ἀδελφή, σοί θ’ ὑπούργησον τάδε ἐμοί τ’ ἀρωγὰ τῷ τε φιλτάτῳ βροτῶν πάντων ἐν Ἅιδου κειμένῳ κοινῷ πατρί.
Πρὸς εὐσέβειαν ἡ κόρη λέγει· σὺ δέ, εἰ σωφρονήσεις, ὦ φίλη, δράσεις τάδε.
Δράσω· τὸ γὰρ δίκαιον οὐκ ἔχει λόγον δυοῖν ἐρίζειν, ἀλλ’ ἐπισπεύδειν τὸ δρᾶν.
Πειρωμένῃ δὲ τῶνδε τῶν ἔργων ἐμοὶ σιγὴ παρ’ ὑμῶν, πρὸς θεῶν, ἔστω, φίλαι· ὡς εἰ τάδ’ ἡ τεκοῦσα πεύσεται, πικρὰν δοκῶ με πεῖραν τήνδε τολμήσειν ἔτι.
Εἰ μὴ ’γὼ παράφρων μάντις ἔφυν καὶ γνώ-  μας λειπομένα σοφᾶς, εἶσιν ἁ πρόμαντις, Δίκα δίκαια φερομένα χεροῖν κράτη· μέτεισιν, ὦ τέκνον, οὐ μακροῦ χρόνου.
Ὕπεστί μοι θράσος, ἁδυπνόων κλύουσαν ἀρτίως ὀνειράτων.
Οὐ γάρ ποτ’ ἀμναστεῖ γ’ ὁ φύσας Ἑλλάνων ἄναξ, οὐδ’ ἁ παλαιὰ χαλκόπλακτος ἀμφάκης γένυς, ἅ νιν κατέπεφνεν αἰσχίσταις ἐν αἰκίαις.
Ἥξει καὶ πολύπους καὶ πολύχειρ ἁ δει-  νοῖς κρυπτομένα λόχοις χαλκόπους Ἐρινύς.
Ἄλεκτρ’, ἄνυμφα γὰρ ἐπέβα μιαιφόνων γάμων ἁμιλλήμαθ’ οἷσιν οὐ θέμις.
Πρὸ τῶνδέ τοί μ’ ἔχει μήποτε μήποθ’ ἡμὶν ἀψεγὲς πελᾶν τέρας τοῖς δρῶσι καὶ συνδρῶσιν. Ἤ τοι μαντεῖαι βροτῶν οὐκ εἰσὶν ἐν δεινοῖς ὀνείροις οὐδ’ ἐν θεσφάτοις, εἰ μὴ τόδε φάσμα νυκτὸς εὖ κατασχήσει.
Ὦ Πέλοπος ἁ πρόσθεν πολύπονος ἱππεία,  ὡς ἔμολες αἰανὴς τᾷδε γᾷ.
Εὖτε γὰρ ὁ ποντισθεὶς Μυρτίλος ἐκοιμάθη, παγχρύσων δίφρων δυστάνοις αἰκίαις πρόρριζος ἐκριφθείς, οὔ τί πω ἔλειπεν ἐκ τοῦδ’ οἴκους πολύπονος αἰκία.
Ἀνειμένη μέν, ὡς ἔοικας, αὖ στρέφῃ.
Οὐ γὰρ πάρεστ’ Αἴγισθος, ὅς σ’ ἐπεῖχ’ ἀεὶ μή τοι θυραίαν γ’ οὖσαν αἰσχύνειν φίλους· νῦν δ’, ὡς ἄπεστ’ ἐκεῖνος, οὐδὲν ἐντρέπῃ ἐμοῦ γε· καίτοι πολλὰ πρὸς πολλούς με δὴ ἐξεῖπας ὡς θρασεῖα καὶ πέρα δίκης ἄρχω, καθυβρίζουσα καὶ σὲ καὶ τὰ σά.
Ἐγὼ δ’ ὕβριν μὲν οὐκ ἔχω, κακῶς δέ σε λέγω κακῶς κλύουσα πρὸς σέθεν θαμά.
Πατὴρ γάρ, οὐδὲν ἄλλο, σοὶ πρόσχημ’ ἀεὶ ὡς ἐξ ἐμοῦ τέθνηκεν· ἐξ ἐμοῦ, καλῶς ἔξοιδα· τῶνδ’ ἄρνησις οὐκ ἔνεστί μοι· ἡ γὰρ Δίκη νιν εἷλεν, οὐκ ἐγὼ μόνη, ᾗ χρῆν σ’ ἀρήγειν, εἰ φρονοῦσ’ ἐτύγχανες· ἐπεὶ πατὴρ οὗτος σὸς ὃν θρηνεῖς ἀεὶ τὴν σὴν ὅμαιμον μοῦνος Ἑλλήνων ἔτλη θῦσαι θεοῖσιν, οὐκ ἴσον καμὼν ἐμοὶ λύπης, ὅτ’ ἔσπειρ’, ὥσπερ ἡ τίκτουσ’ ἐγώ.
Εἶεν, δίδαξον δή με τοῦ χάριν τίνων ἔθυσεν αὐτήν. Πότερον Ἀργείων ἐρεῖς; ἀλλ’ οὐ μετῆν αὐτοῖσι τήν γ’ ἐμὴν κτανεῖν, ἀλλ’ ἀντ’ ἀδελφοῦ δῆτα Μενέλεω κτανὼν τἄμ’ οὐκ ἔμελλεν τῶνδέ μοι δώσειν δίκην; Πότερον ἐκείνῳ παῖδες οὐκ ἦσαν διπλοῖ, οὓς τῆσδε μᾶλλον εἰκὸς ἦν θνῄσκειν, πατρὸς καὶ μητρὸς ὄντας ἧς ὁ πλοῦς ὅδ’ ἦν χάριν; Ἢ τῶν ἐμῶν Ἅιδης τιν’ ἵμερον τέκνων ἢ τῶν ἐκείνης ἔσχε δαίσασθαι πλέον; Ἢ τῷ πανώλει πατρὶ τῶν μὲν ἐξ ἐμοῦ παίδων πόθος παρεῖτο, Μενέλεω δ’ ἐνῆν; Οὐ ταῦτ’ ἀβούλου καὶ κακοῦ γνώμην πατρός; δοκῶ μέν, εἰ καὶ σῆς δίχα γνώμης λέγω· φαίη δ’ ἂν ἡ θανοῦσά γ’, εἰ φωνὴν λάβοι.
Ἐγὼ μὲν οὖν οὐκ εἰμὶ τοῖς πεπραγμένοις δύσθυμος· εἰ δὲ σοὶ δοκῶ φρονεῖν κακῶς, γνώμην δικαίαν σχοῦσα τοὺς πέλας ψέγε.
Ἐρεῖς μὲν οὐχὶ νῦν γέ μ’ ὡς ἄρξασά τι λυπηρὸν εἶτα σοῦ τάδ’ ἐξήκουσ’ ὕπο· ἀλλ’ ἢν ἐφῇς μοι, τοῦ τεθνηκότος θ’ ὕπερ λέξαιμ’ ἂν ὀρθῶς τῆς κασιγνήτης θ’ ὁμοῦ.
Καὶ μὴν ἐφίημ’· εἰ δέ μ’ ὧδ’ ἀεὶ λόγους ἐξῆρχες, οὐκ ἂν ἦσθα λυπηρὰ κλύειν.
Καὶ δὴ λέγω σοι. Πατέρα φῂς κτεῖναι· τίς ἂν τούτου λόγος γένοιτ’ ἂν αἰσχίων ἔτι, εἴτ’ οὖν δικαίως εἴτε μή; λέξω δέ σοι ὡς οὐ δίκῃ γ’ ἔκτεινας, ἀλλά σ’ ἔσπασεν πειθὼ κακοῦ πρὸς ἀνδρὸς ᾧ τανῦν ξύνει.
Ἐροῦ δὲ τὴν κυναγὸν Ἄρτεμιν τίνος ποινὰς τὰ πολλὰ πνεύματ’ ἔσχ’ ἐν Αὐλίδι· ἢ ’γὼ φράσω; κείνης γὰρ οὐ θέμις μαθεῖν.
Πατήρ ποθ’ οὑμός, ὡς ἐγὼ κλύω, θεᾶς παίζων κατ’ ἄλσος ἐξεκίνησεν ποδοῖν στικτὸν κεράστην ἔλαφον, οὗ κατὰ σφαγὰς ἐκκομπάσας ἔπος τι τυγχάνει βαλών.
Κἀκ τοῦδε μηνίσασα Λητῴα κόρη κατεῖχ’ Ἀχαιούς, ὡς πατὴρ ἀντίσταθμον τοῦ θηρὸς ἐκθύσειε τὴν αὑτοῦ κόρην.
Ὧδ’ ἦν τὰ κείνης θύματ’· οὐ γὰρ ἦν λύσις ἄλλη στρατῷ πρὸς οἶκον οὐδ’ ἐς Ἴλιον.
Ἀνθ’ ὧν, βιασθεὶς πολλὰ κἀντιβάς, μόλις ἔθυσεν αὐτήν, οὐχὶ Μενέλεω χάριν.
Εἰ δ’ οὖν, ἐρῶ γὰρ καὶ τὸ σόν, κεῖνον θέλων ἐπωφελῆσαι ταῦτ’ ἔδρα, τούτου θανεῖν χρῆν αὐτὸν οὕνεκ’ ἐκ σέθεν; ποίῳ νόμῳ; Ὅρα, τιθεῖσα τόνδε τὸν νόμον βροτοῖς μὴ πῆμα σαυτῇ καὶ μετάγνοιαν τιθῇς· εἰ γὰρ κτενοῦμεν ἄλλον ἀντ’ ἄλλου, σύ τοι πρώτη θάνοις ἄν, εἰ δίκης γε τυγχάνοις.
Ἀλλ’ εἰσόρα μὴ σκῆψιν οὐκ οὖσαν τίθης· εἰ γὰρ θέλεις, δίδαξον ἀνθ’ ὅτου τανῦν αἴσχιστα πάντων ἔργα δρῶσα τυγχάνεις, ἥτις ξυνεύδεις τῷ παλαμναίῳ μεθ’ οὗ πατέρα τὸν ἀμὸν πρόσθεν ἐξαπώλεσας, καὶ παιδοποιεῖς, τοὺς δὲ πρόσθεν εὐσεβεῖς κἀξ εὐσεβῶν βλαστόντας ἐκβαλοῦσ’ ἔχεις.
Πῶς ταῦτ’ ἐπαινέσαιμ’ ἄν; ἢ καὶ τοῦτ’ ἐρεῖς, ὡς τῆς θυγατρὸς ἀντίποινα λαμβάνεις; Αἰσχρῶς δ’, ἐάν περ καὶ λέγῃς· οὐ γὰρ καλὸν ἐχθροῖς γαμεῖσθαι τῆς θυγατρὸς οὕνεκα.
Ἀλλ’ οὐ γὰρ οὐδὲ νουθετεῖν ἔξεστί σε, ἣ πᾶσαν ἵης γλῶσσαν ὡς τὴν μητέρα κακοστομοῦμεν. Καί σ’ ἔγωγε δεσπότιν ἢ μητέρ’ οὐκ ἔλασσον εἰς ἡμᾶς νέμω, ἣ ζῶ βίον μοχθηρόν, ἔκ τε σοῦ κακοῖς πολλοῖς ἀεὶ ξυνοῦσα τοῦ τε συννόμου.
Ὁ δ’ ἄλλος ἔξω, χεῖρα σὴν μόλις φυγών, τλήμων Ὀρέστης, δυστυχῆ τρίβει βίον· ὃν πολλὰ δή με σοὶ τρέφειν μιάστορα ἐπῃτιάσω· καὶ τόδ’, εἴπερ ἔσθενον, ἔδρων ἄν, εὖ τοῦτ’ ἴσθι. Τοῦδέ γ’ οὕνεκα κήρυσσέ μ’ εἰς ἅπαντας, εἴτε χρὴ κακήν, εἴτε στόμαργον, εἴτ’ ἀναιδείας πλέαν· εἰ γὰρ πέφυκα τῶνδε τῶν ἔργων ἴδρις, σχεδόν τι τὴν σὴν οὐ καταισχύνω φύσιν.
Ὁρῶ μένος πνέουσαν· εἰ δὲ σὺν δίκῃ ξύνεστι, τοῦδε φροντίδ’ οὐκέτ’ εἰσορῶ.
Ποίας δ’ ἐμοὶ δεῖ πρός γε τήνδε φροντίδος, ἥτις τοιαῦτα τὴν τεκοῦσαν ὕβρισεν, καὶ ταῦτα τηλικοῦτος; ἆρά σοι δοκεῖ χωρεῖν ἂν εἰς πᾶν ἔργον αἰσχύνης ἄτερ; Εὖ νῦν ἐπίστω τῶνδέ μ’ αἰσχύνην ἔχειν, κεἰ μὴ δοκῶ σοι· μανθάνω δ’ ὁθούνεκα ἔξωρα πράσσω κοὐκ ἐμοὶ προσεικότα.
Ἀλλ’ ἡ γὰρ ἐκ σοῦ δυσμένεια καὶ τὰ σὰ ἔργ’ ἐξαναγκάζει με ταῦτα δρᾶν βίᾳ· αἰσχροῖς γὰρ αἰσχρὰ πράγματ’ ἐκδιδάσκεται.
Ὦ θρέμμ’ ἀναιδές, ἦ σ’ ἐγὼ καὶ τἄμ’ ἔπη καὶ τἄργα τἀμὰ πόλλ’ ἄγαν λέγειν ποεῖ.
Σύ τοι λέγεις νιν, οὐκ ἐγώ· σὺ γὰρ ποεῖς τοὔργον, τὰ δ’ ἔργα τοὺς λόγους εὑρίσκεται.
Ἀλλ’ οὐ μὰ τὴν δέσποιναν Ἄρτεμιν θράσους τοῦδ’ οὐκ ἀλύξεις, εὖτ’ ἂν Αἴγισθος μόλῃ.
Ὁρᾷς; πρὸς ὀργὴν ἐκφέρῃ, μεθεῖσά μοι λέγειν ἃ χρῄζοιμ’, οὐδ’ ἐπίστασαι κλύειν.
Οὔκουν ἐάσεις οὐδ’ ὑπ’ εὐφήμου βοῆς θῦσαί μ’, ἐπειδὴ σοί γ’ ἐφῆκα πᾶν λέγειν; Ἐῶ, κελεύω, θῦε· μηδ’ ἐπαιτιῶ τοὐμὸν στόμ’, ὡς οὐκ ἂν πέρα λέξαιμ’ ἔτι.
Ἔπαιρε δὴ σὺ θύμαθ’ ἡ παροῦσά μοι πάγκαρπ’, ἄνακτι τῷδ’ ὅπως λυτηρίους εὐχὰς ἀνάσχω δειμάτων ἃ νῦν ἔχω.
Κλύοις ἂν ἤδη Φοῖβε προστατήριε, κεκρυμμένην μου βάξιν· οὐ γὰρ ἐν φίλοις ὁ μῦθος, οὐδὲ πᾶν ἀναπτύξαι πρέπει πρὸς φῶς, παρούσης τῆσδε πλησίας ἐμοί, μὴ σὺν φθόνῳ τε καὶ πολυγλώσσῳ βοῇ σπείρῃ ματαίαν βάξιν εἰς πᾶσαν πόλιν· ἀλλ’ ὧδ’ ἄκουε· τῇδε γὰρ κἀγὼ φράσω.
Ἃ γὰρ προσεῖδον νυκτὶ τῇδε φάσματα δισσῶν ὀνείρων, ταῦτά μοι, Λύκει’ ἄναξ, εἰ μὲν πέφηνεν ἐσθλά, δὸς τελεσφόρα, εἰ δ’ ἐχθρά, τοῖς ἐχθροῖσιν ἔμπαλιν μέθες.
Καὶ μή με πλούτου τοῦ παρόντος εἴ τινες δόλοισι βουλεύουσιν ἐκβαλεῖν, ἐφῇς, ἀλλ’ ὧδέ μ’ αἰεὶ ζῶσαν ἀβλαβεῖ βίῳ δόμους Ἀτρειδῶν σκῆπτρά τ’ ἀμφέπειν τάδε, φίλοισί τε ξυνοῦσαν οἷς ξύνειμι νῦν εὐημεροῦσαν καὶ τέκνων ὅσων ἐμοὶ δύσνοια μὴ πρόσεστιν ἢ λύπη πικρά.
Ταῦτ’, ὦ Λύκει’ Ἄπολλον, ἵλεως κλύων δὸς πᾶσιν ἡμῖν ὥσπερ ἐξαιτούμεθα· τὰ δ’ ἄλλα πάντα καὶ σιωπώσης ἐμοῦ ἐπαξιῶ σε δαίμον’ ὄντ’ ἐξειδέναι· τοὺς ἐκ Διὸς γὰρ εἰκός ἐστι πάνθ’ ὁρᾶν.
Ξέναι γυναῖκες, πῶς ἂν εἰδείην σαφῶς εἰ τοῦ τυράννου δώματ’ Αἰγίσθου τάδε; Τάδ’ ἐστίν, ὦ ξέν’· αὐτὸς εἴκασας καλῶς.
Ἦ καὶ δάμαρτα τήνδ’ ἐπεικάζων κυρῶ κείνου; πρέπει γὰρ ὡς τύραννος εἰσορᾶν.
Μάλιστα πάντων· ἥδε σοι κείνη πάρα.
Ὦ χαῖρ’, ἄνασσα· σοὶ φέρων ἥκω λόγους ἡδεῖς φίλου παρ’ ἀνδρὸς Αἰγίσθῳ θ’ ὁμοῦ.
Ἐδεξάμην τὸ ῥηθέν· εἰδέναι δέ σου πρώτιστα χρῄζω τίς σ’ ἀπέστειλεν βροτῶν.
Φανοτεὺς ὁ Φωκεύς, πρᾶγμα πορσύνων μέγα.
Τὸ ποῖον, ὦ ξέν’; εἰπέ· παρὰ φίλου γὰρ ὢν ἀνδρὸς, σάφ’ οἶδα, προσφιλεῖς λέξεις λόγους.
Τέθνηκ’ Ὀρέστης· ἐν βραχεῖ ξυνθεὶς λέγω.
Οἲ ’γὼ τάλαιν’, ὄλωλα τῇδ’ ἐν ἡμέρᾳ.
Τί φῄς, τί φῄς, ὦ ξεῖνε; μὴ ταύτης κλύε.
Θανόντ’ Ὀρέστην νῦν τε καὶ πάλαι λέγω.
Ἀπωλόμην δύστηνος, οὐδέν εἰμ’ ἔτι.
Σὺ μὲν τὰ σαυτῆς πρᾶσσ’· ἐμοὶ δὲ σύ, ξένε, τἀληθὲς εἰπέ· τῷ τρόπῳ διόλλυται; Κἀπεμπόμην πρὸς ταῦτα καὶ τὸ πᾶν φράσω.
Κεῖνος γὰρ ἐλθὼν εἰς τὸ κλεινὸν Ἑλλάδος πρόσχημ’ ἀγῶνος, Δελφικῶν ἄθλων χάριν, ὅτ’ ᾔσθετ’ ἀνδρὸς ὀρθίων κηρυγμάτων δρόμον προκηρύξαντος, οὗ πρώτη κρίσις, εἰσῆλθε λαμπρός, πᾶσι τοῖς ἐκεῖ σέβας· δρόμου δ’ ἰσώσας τῇ φύσει τὰ τέρματα, νίκης ἔχων ἐξῆλθε πάντιμον γέρας.
Χὤπως μὲν ἐν πολλοῖσι παῦρά σοι λέγω οὐκ οἶδα τοιοῦδ’ ἀνδρὸς ἔργα καὶ κράτη· ἓν δ’ ἴσθ’ ὅσων γὰρ εἰσεκήρυξαν βραβῆς † δρόμων, διαύλων, πένταθλ’ ἃ νομίζεται †, τούτων ἐνεγκὼν πάντα τἀπινίκια, ὠλβίζετ’, Ἀργεῖος μὲν ἀνακαλούμενος, ὄνομα δ’ Ὀρέστης, τοῦ τὸ κλεινὸν Ἑλλάδος Ἀγαμέμνονος στράτευμ’ ἀγείραντός ποτε.
Καὶ ταῦτα μὲν τοιαῦθ’· ὅταν δέ τις θεῶν βλάπτῃ, δύναιτ’ ἂν οὐδ’ ἂν ἰσχύων φυγεῖν.
Κεῖνος γὰρ ἄλλης ἡμέρας, ὅθ’ ἱππικῶν ἦν ἡλίου τέλλοντος ὠκύπους ἀγών, εἰσῆλθε πολλῶν ἁρματηλατῶν μέτα.
Εἷς ἦν Ἀχαιός, εἷς ἀπὸ Σπάρτης, δύο Λίβυες, ζυγωτῶν ἁρμάτων ἐπιστάται· κἀκεῖνος ἐν τούτοισι θεσσαλὰς ἔχων ἵππους, ὁ πέμπτος· ἕκτος ἐξ Αἰτωλίας ξανθαῖσι πώλοις· ἕβδομος Μάγνης ἀνήρ· ὁ δ’ ὄγδοος λεύκιππος, Αἰνιὰν γένος· ἔνατος Ἀθηνῶν τῶν θεοδμήτων ἄπο· Βοιωτὸς ἄλλος, δέκατον ἐκπληρῶν ὄχον.
Στάντες δ’ ὅθ’ αὐτοὺς οἱ τεταγμένοι βραβῆς κλήροις ἔπηλαν καὶ κατέστησαν δίφρους, χαλκῆς ὑπαὶ σάλπιγγος ᾖξαν· οἱ δ’ ἅμα ἵπποις ὁμοκλήσαντες ἡνίας χεροῖν ἔσεισαν· ἐν δὲ πᾶς ἐμεστώθη δρόμος κτύπου κροτητῶν ἁρμάτων· κόνις δ’ ἄνω φορεῖθ’· ὁμοῦ δὲ πάντες ἀναμεμιγμένοι φείδοντο κέντρων οὐδέν, ὡς ὑπερβάλοι χνόας τις αὐτῶν καὶ φρυάγμαθ’ ἱππικά.
Ὁμοῦ γὰρ ἀμφὶ νῶτα καὶ τροχῶν βάσεις ἤφριζον, εἰσέβαλλον ἱππικαὶ πνοαί.
Κεῖνος δ’ ὑπ’ αὐτὴν ἐσχάτην στήλην ἔχων ἔχριμπτ’ ἀεὶ σύριγγα, δεξιὸν δ’ ἀνεὶς σειραῖον ἵππον, εἶργε τὸν προσκείμενον.
Καὶ πρὶν μὲν ὀρθοὶ πάντες ἕστασαν δίφροι· ἔπειτα δ’ Αἰνιᾶνος ἀνδρὸς ἄστομοι πῶλοι βίᾳ φέρουσιν, ἐκ δ’ ὑποστροφῆς, τελοῦντες ἕκτον ἕβδομόν τ’ ἤδη δρόμον, μέτωπα συμπαίουσι βαρκαίοις ὄχοις· κἀντεῦθεν ἄλλος ἄλλον ἐξ ἑνὸς κακοῦ ἔθραυε κἀνέπιπτε, πᾶν δ’ ἐπίμπλατο ναυαγίων Κρισαῖον ἱππικῶν πέδον.
Γνοὺς δ’ οὑξ Ἀθηνῶν δεινὸς ἡνιοστρόφος ἔξω παρασπᾷ κἀνοκωχεύει παρεὶς κλύδων’ ἔφιππον ἐν μέσῳ κυκώμενον.
Ἤλαυνε δ’ ἔσχατος μέν, ὑστέρας ἔχων πώλους Ὀρέστης, τῷ τέλει πίστιν φέρων· ὅπως δ’ ὁρᾷ μόνον νιν ἐλλελειμμένον, ὀξὺν δι’ ὤτων κέλαδον ἐνσείσας θοαῖς πώλοις διώκει, κἀξισώσαντε ζυγὰ ἠλαυνέτην, τότ’ ἄλλος, ἄλλοθ’ ἅτερος κάρα προβάλλων ἱππικῶν ὀχημάτων.
Καὶ τοὺς μὲν ἄλλους πάντας ἀσφαλεῖς δρόμους ὠρθοῦθ’ ὁ τλήμων ὀρθὸς ἐξ ὀρθῶν δίφρων· ἔπειτα, λύων ἡνίαν ἀριστερὰν κάμπτοντος ἵππου, λανθάνει στήλην ἄκραν παίσας· ἔθραυσε δ’ ἄξονος μέσας χνόας, κἀξ ἀντύγων ὤλισθε· σὺν δ’ ἑλίσσεται τμητοῖς ἱμᾶσι· τοῦ δὲ πίπτοντος πέδῳ πῶλοι διεσπάρησαν ἐς μέσον δρόμον.
Στρατὸς δ’ ὅπως ὁρᾷ νιν ἐκπεπτωκότα δίφρων, ἀνωλόλυξε τὸν νεανίαν, οἷ’ ἔργα δράσας οἷα λαγχάνει κακά, φορούμενος πρὸς οὖδας, ἄλλοτ’ οὐρανῷ σκέλη προφαίνων, ἔστε νιν διφρηλάται, μόλις κατασχεθόντες ἱππικὸν δρόμον, ἔλυσαν αἱματηρόν, ὥστε μηδένα γνῶναι φίλων ἰδόντ’ ἂν ἄθλιον δέμας.
Καί νιν πυρᾷ κέαντες εὐθὺς ἐν βραχεῖ χαλκῷ μέγιστον σῶμα δειλαίας σποδοῦ φέρουσιν ἄνδρες Φωκέων τεταγμένοι, ὅπως πατρῴας τύμβον ἐκλάχοι χθονός.
Τοιαῦτά σοι ταῦτ’ ἐστίν, ὡς μὲν ἐν λόγοις ἀλγεινά, τοῖς δ’ ἰδοῦσιν, οἵπερ εἴδομεν, μέγιστα πάντων ὧν ὄπωπ’ ἐγὼ κακῶν.
Φεῦ φεῦ· τὸ πᾶν δὴ δεσπόταισι τοῖς πάλαι πρόρριζον, ὡς ἔοικεν, ἔφθαρται γένος.
Ὦ Ζεῦ, τί ταῦτα; πότερον εὐτυχῆ λέγω ἢ δεινὰ μέν, κέρδη δέ; λυπηρῶς δ’ ἔχει, εἰ τοῖς ἐμαυτῆς τὸν βίον σῴζω κακοῖς.
Τί δ’ ὧδ’ ἀθυμεῖς, ὦ γύναι, τῷ νῦν λόγῳ; Δεινὸν τὸ τίκτειν ἐστίν· οὐδὲ γὰρ κακῶς πάσχοντι μῖσος ὧν τέκῃ προσγίγνεται.
Μάτην ἄρ’ ἡμεῖς, ὡς ἔοικεν, ἥκομεν.
Οὔτοι μάτην γε· πῶς γὰρ ἂν μάτην λέγοις; εἴ μοι θανόντος πίστ’ ἔχων τεκμήρια προσῆλθες, ὅστις τῆς ἐμῆς ψυχῆς γεγώς, μαστῶν ἀποστὰς καὶ τροφῆς ἐμῆς, φυγὰς ἀπεξενοῦτο· καί μ’, ἐπεὶ τῆσδε χθονὸς ἐξῆλθεν, οὐκέτ’ εἶδεν· ἐγκαλῶν δέ μοι φόνους πατρῴους δείν’ ἐπηπείλει τελεῖν· ὥστ’ οὔτε νυκτὸς ὕπνον οὔτ’ ἐξ ἡμέρας ἐμὲ στεγάζειν ἡδύν, ἀλλ’ ὁ προστατῶν χρόνος διῆγέ μ’ αἰὲν ὡς θανουμένην.
Νῦν δ’—ἡμέρᾳ γὰρ τῇδ’ ἀπήλλαγμαι φόβου πρὸς τῆσδ’ ἐκείνου θ’· ἥδε γὰρ μείζων βλάβη ξύνοικος ἦν μοι, τοὐμὸν ἐκπίνουσ’ ἀεὶ ψυχῆς ἄκρατον αἷμα—νῦν δ’ ἕκηλά που τῶν τῆσδ’ ἀπειλῶν οὕνεχ’ ἡμερεύσομεν.
Οἴμοι τάλαινα· νῦν γὰρ οἰμῶξαι πάρα, Ὀρέστα, τὴν σὴν ξυμφοράν, ὅθ’ ὧδ’ ἔχων πρὸς τῆσδ’ ὑβρίζῃ μητρός· ἆρ’ ἔχει καλῶς; Οὔτοι σύ· κεῖνος δ’, ὡς ἔχει, καλῶς ἔχει.
Ἄκουε, Νέμεσι τοῦ θανόντος ἀρτίως.
Ἤκουσεν ὧν δεῖ κἀπεκύρωσεν καλῶς.
Ὕβριζε· νῦν γὰρ εὐτυχοῦσα τυγχάνεις.
Οὔκουν Ὀρέστης καὶ σὺ παύσετον τάδε.
Πεπαύμεθ’ ἡμεῖς, οὐχ ὅπως σὲ παύσομεν.
Πολλῶν ἂν ἥκοις, ὦ ξέν’, ἄξιος τυχεῖν, εἰ τήνδ’ ἔπαυσας τῆς πολυγλώσσου βοῆς.
Οὐκοῦν ἀποστείχοιμ’ ἄν, εἰ τάδ’ εὖ κυρεῖ.
Ἥκιστ’· ἐπείπερ οὔτ’ ἐμοῦ καταξίως πράξειας οὔτε τοῦ πορεύσαντος ξένου.
Ἀλλ’ εἴσιθ’ εἴσω· τήνδε δ’ ἔκτοθεν βοᾶν ἔα τά θ’ αὑτῆς καὶ τὰ τῶν φίλων κακά.
Ἆρ’ ὑμίν, ὡς ἀλγοῦσα κὠδυνωμένη, δεινῶς δακρῦσαι κἀπικωκῦσαι δοκεῖ τὸν υἱὸν ἡ δύστηνος ὧδ’ ὀλωλότα, ἀλλ’ ἐγγελῶσα φροῦδος; Ὢ τάλαιν’ ἐγώ· Ὀρέστα φίλταθ’, ὥς μ’ ἀπώλεσας θανών.
Ἀποσπάσας γὰρ τῆς ἐμῆς οἴχῃ φρενὸς αἵ μοι μόναι παρῆσαν ἐλπίδων ἔτι, σὲ πατρὸς ἥξειν ζῶντα τιμωρόν ποτε κἀμοῦ ταλαίνης. Νῦν δὲ ποῖ με χρὴ μολεῖν; μόνη γάρ εἰμι, σοῦ τ’ ἀπεστερημένη καὶ πατρός· ἤδη δεῖ με δουλεύειν πάλιν ἐν τοῖσιν ἐχθίστοισιν ἀνθρώπων ἐμοί, φονεῦσι πατρός· ἆρά μοι καλῶς ἔχει; Ἀλλ’ οὔ τι μὴν ἔγωγε τοῦ λοιποῦ χρόνου ξύνοικος εἴσειμ’, ἀλλὰ τῇδε πρὸς πύλῃ παρεῖσ’ ἐμαυτὴν ἄφιλος αὐανῶ βίον.
Πρὸς ταῦτα καινέτω τις, εἰ βαρύνεται, τῶν ἔνδον ὄντων· ὡς χάρις μέν, ἢν κτάνῃ, λύπη δ’, ἐὰν ζῶ· τοῦ βίου δ’ οὐδεὶς πόθος.
Ποῦ ποτε κεραυνοὶ Διός, ἢ ποῦ φαέθων Ἅ-  λιος, εἰ ταῦτ’ ἐφορῶν- τες κρύπτουσιν ἕκηλοι; Ἒ ἔ, αἰαῖ. Ὦ παῖ, τί δακρύεις; Φεῦ. Μηδὲν μέγ’ ἀΰσῃς.
Ἀπολεῖς. Πῶς; Εἰ τῶν φανερῶς οἰχομέ- νων εἰς Ἀΐδαν ἐλπίδ’ ὑπ- οίσεις, κατ’ ἐμοῦ τακομέ- νας μᾶλλον ἐπεμβάσῃ.
Οἶδα γὰρ ἄνακτ’ Ἀμφιάρεων χρυσοδέτοις ἕρ-  κεσι κρυφθέντα γυναι- κῶν· καὶ νῦν ὑπὸ γαίας— Ἒ ἔ, ἰώ. πάμψυχος ἀνάσσει.
Φεῦ. Φεῦ δῆτ’· ὀλοὰ γὰρ— ἐδάμη. Ναί.
Οἶδ’ οἶδ’· ἐφάνη γὰρ μελέτωρ
 ἀμφὶ τὸν ἐν πένθει· ἐ- μοὶ δ’ οὔτις ἔτ’ ἔσθ’· ὃς γὰρ ἔτ’ ἦν, φροῦδος ἀναρπασθείς.
Δειλαία δειλαίων κυρεῖς.
Κἀγὼ τοῦδ’ ἴστωρ, ὑπερίστωρ, πανσύρτῳ παμμήνῳ πολλῶν δεινῶν <τε> στυγνῶν τ’ ἀχθῶν.
Εἴδομεν ἃ θροεῖς.
Μή μέ νυν μηκέτι παραγάγῃς, ἵν’ οὐ— Τί φῄς; πάρεισιν ἐλπίδων ἔτι κοινοτόκων εὐπατριδᾶν τ’ ἀρωγαί.
Πᾶσι θνατοῖς ἔφυ μόρος.
Ἦ καὶ χαλάργοις ἐν ἁμίλλαις οὕτως, ὡς κείνῳ δυστάνῳ, τμητοῖς ὁλκοῖς ἐγκῦρσαι; Ἄσκοπος ἁ λώβα.
Πῶς γὰρ οὔκ; εἰ ξένος ἄτερ ἐμᾶν χερῶν— Παπαῖ.
κέκευθεν, οὔτε του τάφου ἀντιάσας οὔτε γόων παρ’ ἡμῶν.
Ὑφ’ ἡδονῆς τοι, φιλτάτη, διώκομαι τὸ κόσμιον μεθεῖσα σὺν τάχει μολεῖν· φέρω γὰρ ἡδονάς τε κἀνάπαυλαν ὧν πάροιθεν εἶχες καὶ κατέστενες κακῶν.
Πόθεν δ’ ἂν εὕροις τῶν ἐμῶν σὺ πημάτων ἄρηξιν, οἷς ἴασιν οὐκ ἔνεστ’ ἰδεῖν; Πάρεστ’ Ὀρέστης ἡμίν, ἴσθι τοῦτ’ ἐμοῦ κλύουσ’, ἐναργῶς, ὥσπερ εἰσορᾷς ἐμέ.
Ἀλλ’ ἦ μέμηνας, ὦ τάλαινα, κἀπὶ τοῖς σαυτῆς κακοῖσι κἀπὶ τοῖς ἐμοῖς γελᾷς; Μὰ τὴν πατρῴαν ἑστίαν, ἀλλ’ οὐχ ὕβριν λέγω τάδ’, ἀλλ’ ἐκεῖνον ὡς παρόντα νῷν.
Οἴμοι τάλαινα· καὶ τίνος βροτῶν λόγον τόνδ’ εἰσακούσασ’ ὧδε πιστεύεις ἄγαν; Ἐγὼ μὲν ἐξ ἐμοῦ τε κοὐκ ἄλλης, σαφῆ σημεῖ’ ἰδοῦσα, τῷδε πιστεύω λόγῳ.
Τίν’, ὦ τάλαιν’, ἰδοῦσα πίστιν; ἐς τί μοι βλέψασα θάλπῃ τῷδ’ ἀνηκέστῳ πυρί; Πρός νυν θεῶν ἄκουσον, ὡς μαθοῦσά μου τὸ λοιπὸν ἢ φρονοῦσαν ἢ μώραν λέγῃς.
Σὺ δ’ οὖν λέγ’, εἴ σοι τῷ λόγῳ τις ἡδονή.
Καὶ δὴ λέγω σοι πᾶν ὅσον κατειδόμην.
Ἐπεὶ γὰρ ἦλθον πατρὸς ἀρχαῖον τάφον, ὁρῶ κολώνης ἐξ ἄκρας νεορρύτους πηγὰς γάλακτος, καὶ περιστεφῆ κύκλῳ πάντων ὅσ’ ἔστιν ἀνθέων θήκην πατρός· ἰδοῦσα δ’ ἔσχον θαῦμα, καὶ περισκοπῶ μή πού τις ἡμῖν ἐγγὺς ἐγχρίμπτῃ βροτῶν.
Ὡς δ’ ἐν γαλήνῃ πάντ’ ἐδερκόμην τόπον, τύμβου προσεῖρπον ἆσσον· ἐσχάτης δ’ ὁρῶ πυρᾶς νεώρη βόστρυχον τετμημένον· κεὐθὺς τάλαιν’ ὡς εἶδον, ἐμπαίει τί μοι ψυχῇ σύνηθες ὄμμα, φιλτάτου βροτῶν πάντων Ὀρέστου τοῦθ’ ὁρᾶν τεκμήριον· καὶ χερσὶ βαστάσασα δυσφημῶ μὲν οὔ, χαρᾷ δὲ πίμπλημ’ εὐθὺς ὄμμα δακρύων.
Καὶ νῦν θ’ ὁμοίως καὶ τότ’ ἐξεπίσταμαι μή του τόδ’ ἀγλάϊσμα πλὴν κείνου μολεῖν· τῷ γὰρ προσήκει πλήν γ’ ἐμοῦ καὶ σοῦ τόδε; Κἀγὼ μὲν οὐκ ἔδρασα, τοῦτ’ ἐπίσταμαι, οὐδ’ αὖ σύ· πῶς γάρ; ᾗ γε μηδὲ πρὸς θεοὺς ἔξεστ’ ἀκλαύτῳ τῆσδ’ ἀποστῆναι στέγης· ἄλλ’ οὐδὲ μὲν δὴ μητρὸς οὔθ’ ὁ νοῦς φιλεῖ τοιαῦτα πράσσειν οὔτε δρῶσ’ ἐλάνθανεν· ἀλλ’ ἔστ’ Ὀρέστου ταῦτα τἀπιτίμια.
Ἀλλ’, ὦ φίλη, θάρσυνε· τοῖς αὐτοῖσί τοι οὐχ αὑτὸς αἰεὶ δαιμόνων παραστατεῖ· νῷν ἦν τὰ πρόσθε στυγνός; ἡ δὲ νῦν ἴσως πολλῶν ὑπάρξει κῦρος ἡμέρα καλῶν.
Φεῦ τῆς ἀνοίας, ὥς σ’ ἐποικτίρω πάλαι.
Τί δ’ ἔστιν; οὐ πρὸς ἡδονὴν λέγω τάδε; Οὐκ οἶσθ’ ὅποι γῆς οὐδ’ ὅποι γνώμης φέρῃ.
Πῶς δ’ οὐκ ἐγὼ κάτοιδ’ ἅ γ’ εἶδον ἐμφανῶς; Τέθνηκεν, ὦ τάλαινα· τἀκείνου δέ σοι σωτήρι’ ἔρρει· μηδὲν ἐς κεῖνόν γ’ ὅρα.
Οἴμοι τάλαινα· τοῦ τάδ’ ἤκουσας βροτῶν; Τοῦ πλησίον παρόντος ἡνίκ’ ὤλλυτο.
Καὶ ποῦ ’στιν οὗτος; θαῦμά τοί μ’ ὑπέρχεται.
Κατ’ οἶκον, ἡδὺς οὐδὲ μητρὶ δυσχερής.
Οἴμοι τάλαινα· τοῦ γὰρ ἀνθρώπων ποτ’ ἦν τὰ πολλὰ πατρὸς πρὸς τάφον κτερίσματα; Οἶμαι μάλιστ’ ἔγωγε τοῦ τεθνηκότος μνημεῖ’ Ὀρέστου ταῦτα προσθεῖναί τινα.
Ὢ δυστυχής· ἐγὼ δὲ σὺν χαρᾷ λόγους τοιούσδ’ ἔχουσ’ ἔσπευδον, οὐκ εἰδυῖ’ ἄρα ἵν’ ἦμεν ἄτης· ἀλλὰ νῦν, ὅθ’ ἱκόμην, τά τ’ ὄντα πρόσθεν ἄλλα θ’ εὑρίσκω κακά.
Οὕτως ἔχει σοι ταῦτ’· ἐὰν δέ μοι πίθῃ, τῆς νῦν παρούσης πημονῆς λύσεις βάρος.
Ἦ τοὺς θανόντας ἐξαναστήσω ποτέ; Οὐκ ἔσθ’ ὅ γ’ εἶπον· οὐ γὰρ ὧδ’ ἄφρων ἔφυν.
Τί γὰρ κελεύεις ὧν ἐγὼ φερέγγυος; Τλῆναί σε δρῶσαν ἃν ἐγὼ παραινέσω.
Ἀλλ’ εἴ τις ὠφέλειά γ’, οὐκ ἀπώσομαι.
Ὅρα, πόνου τοι χωρὶς οὐδὲν εὐτυχεῖ.
Ὁρῶ· ξυνοίσω πᾶν ὅσονπερ ἂν σθένω.
Ἄκουε δή νυν ᾗ βεβούλευμαι ποεῖν.
Παρουσίαν μὲν οἶσθα καὶ σύ που φίλων ὡς οὔτις ἡμῖν ἐστιν, ἀλλ’ Ἅιδης λαβὼν ἀπεστέρηκε καὶ μόνα λελείμμεθον· ἐγὼ δ’, ἕως μὲν τὸν κασίγνητον βίῳ θάλλοντ’ ἔτ’ εἰσήκουον, εἶχον ἐλπίδας φόνου ποτ’ αὐτὸν πράκτορ’ ἵξεσθαι πατρός· νῦν δ’, ἡνίκ’ οὐκέτ’ ἔστιν, εἰς σὲ δὴ βλέπω, ὅπως τὸν αὐτόχειρα πατρῴου φόνου ξὺν τῇδ’ ἀδελφῇ μὴ κατοκνήσεις κτανεῖν, Αἴγισθον· οὐδὲν γάρ σε δεῖ κρύπτειν μ’ ἔτι.
Ποῖ γὰρ μενεῖς ῥᾴθυμος ἐς τίν’ ἐλπίδων βλέψασ’ ἔτ’ ὀρθήν; ᾗ πάρεστι μὲν στένειν πλούτου πατρῴου κτῆσιν ἐστερημένῃ, πάρεστι δ’ ἀλγεῖν ἐς τοσόνδε τοῦ χρόνου ἄλεκτρα γηράσκουσαν ἀνυμέναιά τε.
Καὶ τῶνδε μέντοι μηκέτ’ ἐλπίσῃς ὅπως τεύξῃ ποτ’· οὐ γὰρ ὧδ’ ἄβουλός ἐστ’ ἀνὴρ Αἴγισθος, ὥστε σόν ποτ’ ἢ κἀμὸν γένος βλαστεῖν ἐᾶσαι, πημονὴν αὑτῷ σαφῆ.
Ἀλλ’ ἢν ἐπίσπῃ τοῖς ἐμοῖς βουλεύμασιν, πρῶτον μὲν εὐσέβειαν ἐκ πατρὸς κάτω θανόντος οἴσῃ τοῦ κασιγνήτου θ’ ἅμα· ἔπειτα δ’, ὥσπερ ἐξέφυς, ἐλευθέρα καλῇ τὸ λοιπὸν καὶ γάμων ἐπαξίων τεύξῃ· φιλεῖ γὰρ πρὸς τὰ χρηστὰ πᾶς ὁρᾶν.
Λόγῳ γε μὴν εὔκλειαν οὐχ ὁρᾷς ὅσην σαυτῇ τε κἀμοὶ προσβαλεῖς πεισθεῖσ’ ἐμοί; Τίς γάρ ποτ’ ἀστῶν ἢ ξένων ἡμᾶς ἰδὼν τοιοῖσδ’ ἐπαίνοις οὐχὶ δεξιώσεται; «Ἴδεσθε τώδε τὼ κασιγνήτω, φίλοι, ὣ τὸν πατρῷον οἶκον ἐξεσωσάτην, ὣ τοῖσιν ἐχθροῖς εὖ βεβηκόσιν ποτέ, ψυχῆς ἀφειδήσαντε, προὐστήτην φόνου· τούτω φιλεῖν χρή, τώδε χρὴ πάντας σέβειν· τώδ’ ἔν θ’ ἑορταῖς ἔν τε πανδήμῳ πόλει τιμᾶν ἅπαντας οὕνεκ’ ἀνδρείας χρεών.» Τοιαῦτά τοι νὼ πᾶς τις ἐξερεῖ βροτῶν, ζώσαιν θανούσαιν θ’ ὥστε μὴ ’κλιπεῖν κλέος.
Ἀλλ’, ὦ φίλη, πείσθητι, συμπόνει πατρί, σύγκαμν’ ἀδελφῷ, παῦσον ἐκ κακῶν ἐμέ, παῦσον δὲ σαυτήν, τοῦτο γιγνώσκουσ’ ὅτι ζῆν αἰσχρὸν αἰσχρῶς τοῖς καλῶς πεφυκόσιν.
Ἐν τοῖς τοιούτοις ἐστὶν ἡ προμηθία καὶ τῷ λέγοντι καὶ κλύοντι σύμμαχος.
Καὶ πρίν γε φωνεῖν, ὦ γυναῖκες, εἰ φρενῶν ἐτύγχαν’ αὕτη μὴ κακῶν, ἐσῴζετ’ ἂν τὴν εὐλάβειαν, ὥσπερ οὐχὶ σῴζεται.
Ποῖ γάρ ποτ’ ἐμβλέψασα τοιοῦτον θράσος αὐτή θ’ ὁπλίζῃ κἄμ’ ὑπηρετεῖν καλεῖς; Οὐκ εἰσορᾷς; γυνὴ μὲν οὐδ’ ἀνὴρ ἔφυς, σθένεις δ’ ἔλασσον τῶν ἐναντίων χερί.
Δαίμων δὲ τοῖς μὲν εὐτυχὴς καθ’ ἡμέραν, ἡμῖν δ’ ἀπορρεῖ κἀπὶ μηδὲν ἔρχεται.
Τίς οὖν τοιοῦτον ἄνδρα βουλεύων ἑλεῖν ἄλυπος ἄτης ἐξαπαλλαχθήσεται; Ὅρα κακῶς πράσσοντε μὴ μείζω κακὰ κτησώμεθ’, εἴ τις τούσδ’ ἀκούσεται λόγους.
Λύει γὰρ ἡμᾶς οὐδὲν οὐδ’ ἐπωφελεῖ βάξιν καλὴν λαβόντε δυσκλεῶς θανεῖν· οὐ γὰρ θανεῖν ἔχθιστον, ἀλλ’ ὅταν θανεῖν χρῄζων τις εἶτα μηδὲ τοῦτ’ ἔχῃ λαβεῖν.
Ἀλλ’ ἀντιάζω, πρὶν πανωλέθρους τὸ πᾶν ἡμᾶς τ’ ὀλέσθαι κἀξερημῶσαι γένος, κατάσχες ὀργήν. Καὶ τὰ μὲν λελεγμένα ἄρρητ’ ἐγώ σοι κἀτελῆ φυλάξομαι, αὐτὴ δὲ νοῦν σχὲς ἀλλὰ τῷ χρόνῳ ποτέ, σθένουσα μηδὲν τοῖς κρατοῦσιν εἰκαθεῖν.
Πείθου· προνοίας οὐδὲν ἀνθρώποις ἔφυ κέρδος λαβεῖν ἄμεινον, οὐδὲ νοῦ σοφοῦ.
Ἀπροσδόκητον οὐδὲν εἴρηκας· καλῶς δ’ ᾔδειν σ’ ἀπορρίψουσαν ἁπηγγελλόμην.
Ἀλλ’ αὐτόχειρί μοι μόνῃ τε δραστέον τοὔργον τόδ’· οὐ γὰρ δὴ κενόν γ’ ἀφήσομεν.
Φεῦ·εἴθ’ ὤφελες τοιάδε τὴν γνώμην πατρὸς θνῄσκοντος εἶναι· πάντα γ’ ἂν κατειργάσω.
Ἀλλ’ ἦ φύσιν γε, τὸν δὲ νοῦν ἥσσων τότε.
Ἄσκει τοιαύτη νοῦν δι’ αἰῶνος μένειν.
Ὡς οὐχὶ συνδράσουσα νουθετεῖς τάδε.
Εἰκὸς γὰρ ἐγχειροῦντα καὶ πράσσειν κακῶς.
Ζηλῶ σε τοῦ νοῦ, τῆς δὲ δειλίας στυγῶ.
Ἀνέξομαι κλύουσα χὤταν <μ’> εὖ λέγῃς.
Ἀλλ’ οὔ ποτ’ ἐξ ἐμοῦ γε μὴ πάθῃς τόδε.
Μακρὸς τὸ κρῖναι ταῦτα χὠ λοιπὸς χρόνος.
Ἄπελθε· σοὶ γὰρ ὠφέλησις οὐκ ἔνι.
Ἔνεστιν· ἀλλὰ σοὶ μάθησις οὐ πάρα.
Ἐλθοῦσα μητρὶ ταῦτα πάντ’ ἔξειπε σῇ.
Οὐδ’ αὖ τοσοῦτον ἔχθος ἐχθαίρω σ’ ἐγώ.
Ἀλλ’ οὖν ἐπίστω γ’ οἷ μ’ ἀτιμίας ἄγεις.
Ἀτιμίας μὲν οὔ, προμηθίας δὲ σοῦ.
Τῷ σῷ δικαίῳ δῆτ’ ἐπισπέσθαι με δεῖ; Ὅταν γὰρ εὖ φρονῇς, τόθ’ ἡγήσῃ σὺ νῷν.
Ἦ δεινὸν εὖ λέγουσαν ἐξαμαρτάνειν.
Εἴρηκας ὀρθῶς ᾧ σὺ πρόσκεισαι κακῷ.
Τί δ’; οὐ δοκῶ σοι ταῦτα σὺν δίκῃ λέγειν; Ἀλλ’ ἔστιν ἔνθα χἠ δίκη βλάβην φέρει.
Τούτοις ἐγὼ ζῆν τοῖς νόμοις οὐ βούλομαι.
Ἀλλ’ εἰ ποήσεις ταῦτ’, ἐπαινέσεις ἐμέ.
Καὶ μὴν ποήσω γ’, οὐδὲν ἐκπλαγεῖσά σε.
Καὶ τοῦτ’ ἀληθές, οὐδὲ βουλεύσῃ πάλιν; Βουλῆς γὰρ οὐδέν ἐστιν ἔχθιον κακῆς.
Φρονεῖν ἔοικας οὐδὲν ὧν ἐγὼ λέγω.
Πάλαι δέδοκται ταῦτα κοὐ νεωστί μοι.
Ἄπειμι τοίνυν· οὔτε γὰρ σὺ τἄμ’ ἔπη τολμᾷς ἐπαινεῖν οὔτ’ ἐγὼ τοὺς σοὺς τρόπους.
Ἀλλ’ εἴσιθ’· οὔ σοι μὴ μεθέψομαί ποτε, οὐδ’ ἢν σφόδρ’ ἱμείρουσα τυγχάνῃς· ἐπεὶ πολλῆς ἀνοίας καὶ τὸ θηρᾶσθαι κενά.
Ἀλλ’ εἰ σεαυτῇ τυγχάνεις δοκοῦσά τι φρονεῖν, φρόνει τοιαῦθ’· ὅταν γὰρ ἐν κακοῖς ἤδη βεβήκῃς, τἄμ’ ἐπαινέσεις ἔπη.
Τί τοὺς ἄνωθεν φρονιμωτάτους οἰω-  νοὺς ἐσορώμενοι τροφᾶς κηδομένους ἀφ’ ὧν τε βλά- στωσιν ἀφ’ ὧν τ’ ὄνασιν εὕ- ρωσι, τάδ’ οὐκ ἐπ’ ἴσας τελοῦμεν; Ἀλλ’ οὐ τὰν Διὸς ἀστραπὰν καὶ τὰν οὐρανίαν Θέμιν, δαρὸν οὐκ ἀπόνητοι.
Ὦ χθονία βροτοῖσι Φά- μα, κατά μοι βόασον οἰκ- τρὰν ὄπα τοῖς ἔνερθ’ Ἀτρεί- δαις, ἀχόρευτα φέρουσ’ ὀνείδη· ὅτι σφιν ἤδη τὰ μὲν ἐκ δόμων νοσεῖ-  ται τὰ δὲ πρὸς τέκνων διπλῆ φύλοπις οὐκέτ’ ἐξισοῦ- ται φιλοτασίῳ διαί- τᾳ· πρόδοτος δὲ μόνα σαλεύει Ἠλέκτρα, τὸν ἀεὶ πατρὸς δειλαία στενάχουσ’, ὅπως ἁ πάνδυρτος ἀηδών, οὔτε τι τοῦ θανεῖν προμη- θὴς τό τε μὴ βλέπειν ἑτοί- μα, διδύμαν ἑλοῦσ’ ἐρι- νύν· τίς ἂν εὔπατρις ὧδε βλάστοι; Οὐδεὶς τῶν ἀγαθῶν ζῶν κακῶς  εὔκλειαν αἰσχῦναι θέλει νώνυμος, ὦ παῖ, παῖ· ὡς καὶ σὺ πάγκλαυτον αἰ- ῶνα κοινὸν εἵλου,τὸ μὴ καλὸν καθοπλίσα- σα δύο φέρειν <ἐν> ἑνὶ λόγῳ, σοφά τ’ ἀρίστα τε παῖς κεκλῆσθαι.
Ζῴης μοι καθύπερθεν χερὶ  πλούτῳ τε τῶν ἐχθρῶν, ὅσον νῦν ὑπόχειρ ναίεις· ἐπεί σ’ ἐφεύρηκα μοί- ρᾳ μὲν οὐκ ἐν ἐσθλᾷ βεβῶσαν, ἃ δὲ μέγιστ’ ἔβλας- τε νόμιμα, τῶνδε φερομέναν ἄριστα τᾷ Ζηνὸς εὐσεβείᾳ.
Ἆρ’, ὦ γυναῖκες, ὀρθά τ’ εἰσηκούσαμεν ὀρθῶς θ’ ὁδοιποροῦμεν ἔνθα χρῄζομεν; Τί δ’ ἐξερευνᾷς καὶ τί βουληθεὶς πάρει; Αἴγισθον ἔνθ’ ᾤκηκεν ἱστορῶ πάλαι.
Ἀλλ’ εὖ θ’ ἱκάνεις χὠ φράσας ἀζήμιος.
Τίς οὖν ἂν ὑμῶν τοῖς ἔσω φράσειεν ἂν ἡμῶν ποθεινὴν κοινόπουν παρουσίαν; Ἥδ’, εἰ τὸν ἄγχιστόν γε κηρύσσειν χρεών.
Ἴθ’, ὦ γύναι, δήλωσον εἰσελθοῦσ’ ὅτι Φωκῆς ματεύουσ’ ἄνδρες Αἴγισθόν τινες.
Οἴμοι τάλαιν’, οὐ δή ποθ’ ἧς ἠκούσαμεν φήμης φέροντες ἐμφανῆ τεκμήρια; Οὐκ οἶδα τὴν σὴν κληδόν’· ἀλλά μοι γέρων ἐφεῖτ’ Ὀρέστου Στροφίος ἀγγεῖλαι πέρι.
Τί δ’ ἔστιν, ὦ ξέν’; ὥς μ’ ὑπέρχεται φόβος.
Φέροντες αὐτοῦ σμικρὰ λείψαν’ ἐν βραχεῖ τεύχει θανόντος, ὡς ὁρᾷς, κομίζομεν.
Οἲ ’γὼ τάλαινα, τοῦτ’ ἐκεῖν’, ἤδη σαφὲς πρόχειρον ἄχθος, ὡς ἔοικε, δέρκομαι.
Εἴπερ τι κλαίεις τῶν Ὀρεστείων κακῶν, τόδ’ ἄγγος ἴσθι σῶμα τοὐκείνου στέγον.
Ὦ ξεῖνε, δός νυν, πρὸς θεῶν, εἴπερ τόδε κέκευθεν αὐτὸν τεῦχος, εἰς χεῖρας λαβεῖν, ὅπως ἐμαυτὴν καὶ γένος τὸ πᾶν ὁμοῦ ξὺν τῇδε κλαύσω κἀποδύρωμαι σποδῷ.
Δόθ’ ἥτις ἐστί, προσφέροντες· οὐ γὰρ ὡς ἐν δυσμενείᾳ γ’ οὖσ’ ἐπαιτεῖται τόδε, ἀλλ’ ἢ φίλων τις, ἢ πρὸς αἵματος φύσιν.
Ὦ φιλτάτου μνημεῖον ἀνθρώπων ἐμοὶ ψυχῆς Ὀρέστου λοιπόν, ὡς <σ’> ἀπ’ ἐλπίδων οὐχ ὧνπερ ἐξέπεμπον εἰσεδεξάμην.
Νῦν μὲν γὰρ οὐδὲν ὄντα βαστάζω χεροῖν, δόμων δέ σ’, ὦ παῖ, λαμπρὸν ἐξέπεμψ’ ἐγώ· ὡς ὤφελον πάροιθεν ἐκλιπεῖν βίον, πρὶν ἐς ξένην σε γαῖαν ἐκπέμψαι χεροῖν κλέψασα ταῖνδε κἀνασώσασθαι φόνου, ὅπως θανὼν ἔκεισο τῇ τόθ’ ἡμέρᾳ, τύμβου πατρῴου κοινὸν εἰληχὼς μέρος.
Νῦν δ’ ἐκτὸς οἴκων κἀπὶ γῆς ἄλλης φυγὰς κακῶς ἀπώλου σῆς κασιγνήτης δίχα· κοὔτ’ ἐν φίλαισι χερσὶν ἡ τάλαιν’ ἐγὼ λουτροῖς σ’ ἐκόσμησ’, οὔτε παμφλέκτου πυρὸς ἀνειλόμην, ὡς εἰκός, ἄθλιον βάρος· ἀλλ’ ἐν ξένῃσι χερσὶ κηδευθεὶς τάλας σμικρὸς προσήκεις ὄγκος ἐν σμικρῷ κύτει.
Οἴμοι τάλαινα τῆς ἐμῆς πάλαι τροφῆς ἀνωφελήτου, τὴν ἐγὼ θάμ’ ἀμφὶ σοὶ πόνῳ γλυκεῖ παρέσχον· οὔτε γάρ ποτε μητρὸς σύ γ’ ἦσθα μᾶλλον ἢ κἀμοῦ φίλος, οὔθ’ οἱ κατ’ οἶκον ἦσαν, ἀλλ’ ἐγὼ τροφός· ἐγὼ δ’ ἀδελφὴ σοὶ προσηυδώμην ἀεί.
Νῦν δ’ ἐκλέλοιπε ταῦτ’ ἐν ἡμέρᾳ μιᾷ θανόντι σὺν σοί· πάντα γὰρ συναρπάσας θύελλ’ ὅπως βέβηκας· οἴχεται πατήρ· τέθνηκ’ ἐγώ σοι· φροῦδος αὐτὸς εἶ θανών· γελῶσι δ’ ἐχθροί· μαίνεται δ’ ὑφ’ ἡδονῆς μήτηρ ἀμήτωρ, ἧς ἐμοὶ σὺ πολλάκις φήμας λάθρᾳ προὔπεμπες ὡς φανούμενος τιμωρὸς αὐτός. Ἀλλὰ ταῦθ’ ὁ δυστυχὴς δαίμων ὁ σός τε κἀμὸς ἐξαφείλετο, ὅς σ’ ὧδέ μοι προὔπεμψεν, ἀντὶ φιλτάτης μορφῆς σποδόν τε καὶ σκιὰν ἀνωφελῆ.
Οἴμοι μοι.
Ὦ δέμας οἰκτρόν. Φεῦ, φεῦ.
Ὦ δεινοτάτας, οἴμοι μοι, πεμφθεὶς κελεύθους, φίλταθ’, ὥς μ’ ἀπώλεσας· ἀπώλεσας δῆτ’, ὦ κασίγνητον κάρα.
Τοιγὰρ σὺ δέξαι μ’ ἐς τὸ σὸν τόδε στέγος, τὴν μηδὲν εἰς τὸ μηδέν, ὡς σὺν σοὶ κάτω ναίω τὸ λοιπόν· καὶ γάρ, ἡνίκ’ ἦσθ’ ἄνω, ξὺν σοὶ μετεῖχον τῶν ἴσων· καὶ νῦν ποθῶ τοῦ σοῦ θανοῦσα μὴ ἀπολείπεσθαι τάφου· τοὺς γὰρ θανόντας οὐχ ὁρῶ λυπουμένους.
Θνητοῦ πέφυκας πατρός, Ἠλέκτρα, φρόνει· θνητὸς δ’ Ὀρέστης· ὥστε μὴ λίαν στένε· πᾶσιν γὰρ ἡμῖν τοῦτ’ ὀφείλεται παθεῖν.
Φεῦ φεῦ· τί λέξω; ποῖ λόγων ἀμηχανῶν ἔλθω; κρατεῖν γὰρ οὐκέτι γλώσσης σθένω.
Τί δ’ ἔσχες ἄλγος; πρὸς τί τοῦτ’ εἰπὼν κυρεῖς; Ἦ σὸν τὸ κλεινὸν εἶδος Ἠλέκτρας τόδε; Τόδ’ ἔστ’ ἐκεῖνο, καὶ μάλ’ ἀθλίως ἔχον.
Οἴμοι ταλαίνης ἆρα τῆσδε συμφορᾶς.
Οὐ δή ποτ’, ὦ ξέν’, ἀμφ’ ἐμοὶ στένεις τάδε; Ὦ σῶμ’ ἀτίμως κἀθέως ἐφθαρμένον.
Οὔτοι ποτ’ ἄλλην ἢ ’μὲ δυσφημεῖς, ξένε.
Φεῦ τῆς ἀνύμφου δυσμόρου τε σῆς τροφῆς.
Τί μοί ποτ’, ὦ ξέν’, ὧδ’ ἐπισκοπῶν στένεις; Ὅσ’ οὐκ ἄρ’ ᾔδειν τῶν ἐμῶν ἐγὼ κακῶν.
Ἐν τῷ διέγνως τοῦτο τῶν εἰρημένων; Ὁρῶν σε πολλοῖς ἐμπρέπουσαν ἄλγεσιν.
Καὶ μὴν ὁρᾷς γε παῦρα τῶν ἐμῶν κακῶν.
Καὶ πῶς γένοιτ’ ἂν τῶνδ’ ἔτ’ ἐχθίω βλέπειν; Ὁθούνεκ’ εἰμὶ τοῖς φονεῦσι σύντροφος.
Τοῖς τοῦ; πόθεν τοῦτ’ ἐξεσήμηνας κακόν; Τοῖς πατρός· εἶτα τοῖσδε δουλεύω βίᾳ.
Τίς γάρ σ’ ἀνάγκῃ τῇδε προτρέπει βροτῶν; Μήτηρ καλεῖται, μητρὶ δ’ οὐδὲν ἐξισοῖ.
Τί δρῶσα; πότερα χερσὶν ἢ λύμῃ βίου; Καὶ χερσὶ καὶ λύμαισι καὶ πᾶσιν κακοῖς.
Οὐδ’ οὑπαρήξων οὐδ’ ὁ κωλύσων πάρα; Οὐ δῆθ’· ὃς ἦν γάρ μοι, σὺ προὔθηκας σποδόν.
Ὦ δύσποτμ’, ὡς ὁρῶν σ’ ἐποικτίρω πάλαι.
Μόνος βροτῶν νυν ἴσθ’ ἐποικτίρας ποτέ.
Μόνος γὰρ ἥκω τοῖσι σοῖς ἀλγῶν κακοῖς.
Οὐ δή ποθ’ ἡμῖν ξυγγενὴς ἥκεις ποθέν; Ἐγὼ φράσαιμ’ ἄν, εἰ τὸ τῶνδ’ εὔνουν πάρα.
Ἀλλ’ ἔστιν εὔνουν, ὥστε πρὸς πιστὰς ἐρεῖς.
Μέθες τόδ’ ἄγγος νῦν, ὅπως τὸ πᾶν μάθῃς.
Μὴ δῆτα πρὸς θεῶν τοῦτό μ’ ἐργάσῃ, ξένε.
Πείθου λέγοντι κοὐχ ἁμαρτήσῃ ποτέ.
Μή, πρὸς γενείου, μὴ ’ξέλῃ τὰ φίλτατα.
Οὔ φημ’ ἐάσειν. Ὢ τάλαιν’ ἐγὼ σέθεν, Ὀρέστα, τῆς σῆς εἰ στερήσομαι ταφῆς.
Εὔφημα φώνει· πρὸς δίκης γὰρ οὐ στένεις.
Πῶς τὸν θανόντ’ ἀδελφὸν οὐ δίκῃ στένω; Οὔ σοι προσήκει τήνδε προσφωνεῖν φάτιν.
Οὕτως ἄτιμός εἰμι τοῦ τεθνηκότος; Ἄτιμος οὐδενὸς σύ· τοῦτο δ’ οὐχὶ σόν.
Εἴπερ γ’ Ὀρέστου σῶμα βαστάζω τόδε.
Ἀλλ’ οὐκ Ὀρέστου, πλὴν λόγῳ γ’ ἠσκημένον.
Ποῦ δ’ ἔστ’ ἐκείνου τοῦ ταλαιπώρου τάφος; Οὐκ ἔστι· τοῦ γὰρ ζῶντος οὐκ ἔστιν τάφος.
Πῶς εἶπας, ὦ παῖ; Ψεῦδος οὐδὲν ὧν λέγω.
Ἦ ζῇ γὰρ ἁνήρ; Εἴπερ ἔμψυχός γ’ ἐγώ.
ἦ γὰρ σὺ κεῖνος; Τήνδε προσβλέψασά μου σφραγῖδα πατρὸς ἔκμαθ’ εἰ σαφῆ λέγω.
Ὦ φίλτατον φῶς. Φίλτατον, ξυμμαρτυρῶ.
Ὦ φθέγμ’, ἀφίκου; Μηκέτ’ ἄλλοθεν πύθῃ Ἔχω σε χερσίν; Ὡς τὰ λοίπ’ ἔχοις ἀεί.
Ὦ φίλταται γυναῖκες, ὦ πολίτιδες, ὁρᾶτ’ Ὀρέστην τόνδε, μηχαναῖσι μὲν θανόντα, νῦν δὲ μηχαναῖς σεσωσμένον.
Ὁρῶμεν, ὦ παῖ, κἀπὶ συμφοραῖσί μοι γεγηθὸς ἕρπει δάκρυον ὀμμάτων ἄπο.
Ἰὼ γοναί,  γοναὶ σωμάτων ἐμοὶ φιλτάτων, ἐμόλετ’ ἀρτίως, ἐφεύρετ’, ἤλθετ’, εἴδεθ’ οὓς ἐχρῄζετε.
Πάρεσμεν· ἀλλὰ σῖγ’ ἔχουσα πρόσμενε.
Τί δ’ ἔστιν; Σιγᾶν ἄμεινον, μή τις ἔνδοθεν κλύῃ.
Οὐ τὰν Ἄρτεμιν τὰν αἰὲν ἀδμήταν, τόδε μὲν οὔ ποτ’ ἀξιώσω τρέσαι περισσὸν ἄχθος ἔνδον γυναικῶν ὂν αἰεί.
Ὅρα γε μὲν δὴ κἀν γυναιξὶν ὡς Ἄρης ἔνεστιν· εὖ δ’ ἔξοισθα πειραθεῖσά που.
Ὀτοτοτοτοῖ τοτοῖ, ἀνέφελον ἐνέβαλες οὔ ποτε καταλύσιμον, οὐδέ ποτε λησόμενον ἁμέτερον οἷον ἔφυ κακόν.
Ἔξοιδα καὶ ταῦτ’· ἀλλ’ ὅταν παρουσία φράζῃ, τότ’ ἔργων τῶνδε μεμνῆσθαι χρεών.
Ὁ πᾶς ἐμοί,  ὁ πᾶς ἂν πρέποι παρὼν ἐννέπειν τάδε δίκᾳ χρόνος· μόλις γὰρ ἔσχον νῦν ἐλεύθερον στόμα.
Ξύμφημι κἀγώ· τοιγαροῦν σῴζου τόδε.
Τί δρῶσα; Οὗ μή ’στι καιρός, μὴ μακρὰν βούλου λέγειν.
Τίς οὖν ἀξίαν σοῦ γε πεφηνότος μεταβάλοιτ’ ἂν ὧδε σιγὰν λόγων; ἐπεί σε νῦν ἀφράστως ἀέλπτως τ’ ἐσεῖδον.
Τότ’ εἶδες, ὅτε θεοί μ’ ⏑ – ⏑ – ⏑ –⏑ – ⏑ – ⏑ – ⏑ ὤτρυναν μολεῖν.
Ἔφρασας ὑπερτέραν τᾶς πάρος ἔτι χάριτος, εἴ σε θεὸς ἐπόρισεν ἁμέτερα πρὸς μέλαθρα· δαιμόνιον αὐτὸ τίθημ’ ἐγώ.
Τὰ μέν σ’ ὀκνῶ χαίρουσαν εἰργαθεῖν, τὰ δὲ δέδοικα λίαν ἡδονῇ νικωμένην.
Ἰὼ χρόνῳ μακρῷ φιλτάταν ὁδὸν  ἐπαξιώσας ὧδέ μοι φανῆναι, μή τί με, πολύπονον ὧδ’ ἰδὼν— Τί μὴ ποήσω; μή μ’ ἀποστερήσῃς τῶν σῶν προσώπων ἡδονὰν μεθέσθαι.
Ἦ κάρτα κἂν ἄλλοισι θυμοίμην ἰδών.
Ξυναινεῖς; Τί μὴν οὔ; Ὦ φίλ’, ἔκλυον ἃν ἐγὼ οὐδ’ ἂν ἤλπισ’ αὐδάν· ἔσχον ὀργὰν ἄναυδον οὐδὲ σὺν βοᾷ κλύουσ’ ἁ τάλαινα.
Νῦν δ’ ἔχω σε· προὐφάνης δὲ φιλτάταν ἔχων πρόσοψιν, ἇς ἐγὼ οὐδ’ ἂν ἐν κακοῖς λαθοίμαν.
Τὰ μὲν περισσεύοντα τῶν λόγων ἄφες, καὶ μήτε μήτηρ ὡς κακὴ δίδασκέ με μήθ’ ὡς πατρῴαν κτῆσιν Αἴγισθος δόμων ἀντλεῖ, τὰ δ’ ἐκχεῖ, τὰ δὲ διασπείρει μάτην· χρόνου γὰρ ἄν σοι καιρὸν ἐξείργοι λόγος.
Ἃ δ’ ἁρμόσει μοι τῷ παρόντι νῦν χρόνῳ σήμαιν’, ὅπου φανέντες ἢ κεκρυμμένοι γελῶντας ἐχθροὺς παύσομεν τῇ νῦν ὁδῷ.
Οὕτω δ’ ὅπως μήτηρ σε μὴ ’πιγνώσεται φαιδρῷ προσώπῳ νῷν ἐπελθόντοιν δόμους· ἀλλ’ ὡς ἐπ’ ἄτῃ τῇ μάτην λελεγμένῃ στέναζ’· ὅταν γὰρ εὐτυχήσωμεν, τότε χαίρειν παρέσται καὶ γελᾶν ἐλευθέρως.
Ἀλλ’, ὦ κασίγνηθ’ ὧδ’ ὅπως καὶ σοὶ φίλον, καὶ τοὐμὸν ἔσται τῇδ’· ἐπεὶ τὰς ἡδονὰς πρὸς σοῦ λαβοῦσα κοὐκ ἐμὰς ἐκτησάμην.
Κοὐδ’ ἄν σε λυπήσασα δεξαίμην βραχὺ αὐτὴ μέγ’ εὑρεῖν κέρδος· οὐ γὰρ ἂν καλῶς ὑπηρετοίμην τῷ παρόντι δαίμονι.
Ἀλλ’ οἶσθα μὲν τἀνθένδε, πῶς γὰρ οὔ; κλύων ὁθούνεκ’ Αἴγισθος μὲν οὐ κατὰ στέγας, μήτηρ δ’ ἐν οἴκοις· ἣν σὺ μὴ δείσῃς ποθ’ ὡς γέλωτι τοὐμὸν φαιδρὸν ὄψεται κάρα· μῖσός τε γὰρ παλαιὸν ἐντέτηκέ μοι, κἀπεί σ’ ἐσεῖδον, οὔ ποτ’ ἐκλήξω χαρᾶς δακρυρροοῦσα. Πῶς γὰρ ἂν λήξαιμ’ ἐγώ, ἥτις μιᾷ σε τῇδ’ ὁδῷ θανόντα τε καὶ ζῶντ’ ἐσεῖδον; εἴργασαι δέ μ’ ἄσκοπα, ὥστ’, εἰ πατήρ μοι ζῶν ἵκοιτο, μηκέτ’ ἂν τέρας νομίζειν αὐτό, πιστεύειν δ’ ὁρᾶν.
Ὅτ’ οὖν τοιαύτην ἡμὶν ἐξήκεις ὁδὸν, ἄρχ’ αὐτὸς ὥς σοι θυμός· ὡς ἐγὼ μόνη οὐκ ἂν δυοῖν ἥμαρτον· ἢ γὰρ ἂν καλῶς ἔσωσ’ ἐμαυτήν, ἢ καλῶς ἀπωλόμην.
Σιγᾶν ἐπῄνεσ’· ὡς ἐπ’ ἐξόδῳ κλύω τῶν ἔνδοθεν χωροῦντος. Εἴσιτ’, ὦ ξένοι, ἄλλως τε καὶ φέροντες οἷ’ ἂν οὔτε τις δόμων ἀπώσαιτ’ οὔτ’ ἂν ἡσθείη λαβών.
Ὦ πλεῖστα μῶροι καὶ φρενῶν τητώμενοι, πότερα παρ’ οὐδὲν τοῦ βίου κήδεσθ’ ἔτι; ἢ νοῦς ἔνεστιν οὔτις ὑμὶν ἐγγενὴς, ὅτ’ οὐ παρ’ αὐτοῖς, ἀλλ’ ἐν αὐτοῖσιν κακοῖς τοῖσιν μεγίστοις ὄντες οὐ γιγνώσκετε; Ἀλλ’ εἰ σταθμοῖσι τοῖσδε μὴ ’κύρουν ἐγὼ πάλαι φυλάσσων, ἦν ἂν ὑμὶν ἐν δόμοις τὰ δρώμεν’ ὑμῶν πρόσθεν ἢ τὰ σώματα· νῦν δ’ εὐλάβειαν τῶνδε προὐθέμην ἐγώ.
Καὶ νῦν, ἀπαλλαχθέντε τῶν μακρῶν λόγων καὶ τῆς ἀπλήστου τῆσδε σὺν χαρᾷ βοῆς, εἴσω παρέλθεθ’· ὡς τὸ μὲν μέλλειν κακὸν ἐν τοῖς τοιούτοις ἔστ’, ἀπηλλάχθαι δ’ ἀκμή.
Πῶς οὖν ἔχει τἀντεῦθεν εἰσιόντι μοι; Καλῶς· ὑπάρχει γάρ σε μὴ γνῶναί τινα.
Ἤγγειλας, ὡς ἔοικεν, ὡς τεθνηκότα.
Εἷς τῶν ἐν Ἅιδου μάνθαν’ ἐνθάδ’ ὢν ἀνήρ.
Χαίρουσιν ἐν τούτοισιν; ἢ τίνες λόγοι; Τελουμένων εἴποιμ’ ἄν· ὡς δὲ νῦν ἔχει, καλῶς τὰ κείνων πάντα, καὶ τὰ μὴ καλῶς.
Τίς οὗτός ἐστ’, ἀδελφέ; πρὸς θεῶν, φράσον.
Οὐχὶ ξυνίης; Οὐδέ γ’ ἐς θυμὸν φέρω.
Οὐκ οἶσθ’ ὅτῳ μ’ ἔδωκας ἐς χέρας ποτέ; Ποίῳ; τί φωνεῖς; Οὗ τὸ Φωκέων πέδον ὑπεξεπέμφθην σῇ προμηθίᾳ χεροῖν.
Ἦ κεῖνος οὗτος ὅν ποτ’ ἐκ πολλῶν ἐγὼ μόνον προσεῦρον πιστὸν ἐν πατρὸς φόνῳ; Ὅδ’ ἐστί· μή μ’ ἔλεγχε πλείοσιν λόγοις.
Ὦ φίλτατον φῶς, ὦ μόνος σωτὴρ δόμων Ἀγαμέμνονος, πῶς ἦλθες; ἦ σὺ κεῖνος εἶ ὃς τόνδε κἄμ’ ἔσωσας ἐκ πολλῶν πόνων; Ὦ φίλταται μὲν χεῖρες, ἥδιστον δ’ ἔχων ποδῶν ὑπηρέτημα, πῶς οὕτω πάλαι ξυνών μ’ ἔληθες οὐδ’ ἔφαινες, ἀλλά με λόγοις ἀπώλλυς, ἔργ’ ἔχων ἥδιστ’ ἐμοί; Χαῖρ’, ὦ πάτερ· πατέρα γὰρ εἰσορᾶν δοκῶ· χαῖρ’· ἴσθι δ’ ὡς μάλιστά σ’ ἀνθρώπων ἐγὼ ἤχθηρα κἀφίλησ’ ἐν ἡμέρᾳ μιᾷ.
Ἀρκεῖν δοκεῖ μοι· τοὺς γὰρ ἐν μέσῳ λόγους, πολλαὶ κυκλοῦνται νύκτες ἡμέραι τ’ ἴσαι αἳ ταῦτά σοι δείξουσιν, Ἠλέκτρα, σαφῆ.
Σφῷν δ’ ἐννέπω γε τοῖν παρεστώτοιν ὅτι νῦν καιρὸς ἔρδειν· νῦν Κλυταιμήστρα μόνη, νῦν οὔτις ἀνδρῶν ἔνδον· εἰ δ’ ἐφέξετον, φροντίζεθ’ ὡς τούτοις τε καὶ σοφωτέροις ἄλλοισι τούτων πλείοσιν μαχούμενοι.
Οὐκ ἂν μακρῶν ἔθ’ ἡμὶν οὐδὲν ἂν λόγων, Πυλάδη, τόδ’ εἴη τοὔργον, ἀλλ’ ὅσον τάχος χωρεῖν ἔσω, πατρῷα προσκύσανθ’ ἕδη θεῶν, ὅσοι<περ> πρόπυλα ναίουσιν τάδε.
Ἄναξ Ἄπολλον, ἵλεως αὐτοῖν κλύε, ἐμοῦ τε πρὸς τούτοισιν, ἥ σε πολλὰ δὴ ἀφ’ ὧν ἔχοιμι λιπαρεῖ προὔστην χερί.
Νῦν δ’, ὦ Λύκει’ Ἄπολλον, ἐξ οἵων ἔχω αἰτῶ, προπίτνω, λίσσομαι, γενοῦ πρόφρων ἡμῖν ἀρωγὸς τῶνδε τῶν βουλευμάτων, καὶ δεῖξον ἀνθρώποισι τἀπιτίμια τῆς δυσσεβείας οἷα δωροῦνται θεοί.
Ἴδεθ’ ὅπου προνέμεται  τὸ δυσέριστον αἷμα φυσῶν Ἄρης· βεβᾶσιν ἄρτι δωμάτων ὑπόστεγοι μετάδρομοι κακῶν πανουργημάτων ἄφυκτοι κύνες· ὥστ’ οὐ μακρὰν ἔτ’ ἀμμενεῖ τοὐμὸν φρενῶν ὄνειρον αἰωρούμενον.
Παράγεται γὰρ ἐνέρων  δολιόπους ἀρωγὸς εἴσω στέγας, ἀρχαιόπλουτα πατρὸς εἰς ἑδώλια, νεακόνητον αἷμα χειροῖν ἔχων· ὁ Μαίας δὲ παῖς Ἑρμῆς σφ’ ἄγει δόλον σκότῳ κρύψας πρὸς αὐτὸ τέρμα κοὐκέτ’ ἀμμένει.
Ὦ φίλταται γυναῖκες, ἅνδρες αὐτίκα τελοῦσι τοὔργον· ἀλλὰ σῖγα πρόσμενε.
Πῶς δή; τί νῦν πράσσουσιν; Ἡ μὲν ἐς τάφον λέβητα κοσμεῖ, τὼ δ’ ἐφέστατον πέλας.
Σὺ δ’ ἐκτὸς ᾖξας πρὸς τί; Φρουρήσουσ’ ὅπως Αἴγισθος <αὖθις> μὴ λάθῃ μολὼν ἔσω.
Αἰαῖ. Ἰὼ στέγαι φίλων ἔρημοι, τῶν δ’ ἀπολλύντων πλέαι.
Βοᾷ τις ἔνδον· οὐκ ἀκούετ’, ὦ φίλαι; Ἤκουσ’ ἀνήκουστα δύστανος, ὥστε φρῖξαι.
Οἴμοι τάλαιν’· Αἴγισθε, ποῦ ποτ’ ὢν κυρεῖς; Ἰδοὺ μάλ’ αὖ θροεῖ τις.
Ὦ τέκνον, τέκνον, οἴκτιρε τὴν τεκοῦσαν. Ἀλλ’ οὐκ ἐκ σέθεν ᾠκτίρεθ’ οὗτος οὔθ’ ὁ γεννήσας πατήρ.
Ὦ πόλις, ὦ γενεὰ τάλαινα, νῦν σοι μοῖρα καθαμερία φθίνει, φθίνει.
Ὤμοι πέπληγμαι. Παῖσον, εἰ σθένεις, διπλῆν.
Ὤμοι μάλ’ αὖθις. Εἰ γὰρ Αἰγίσθῳ θ’ ὁμοῦ.
Τελοῦσ’ ἀραί· ζῶσιν οἱ γᾶς ὑπαὶ κείμενοι· παλίρρυτον γὰρ αἷμ’ ὑπεξαιροῦσι τῶν κτανόντων οἱ πάλαι θανόντες.
Καὶ μὴν πάρεισιν οἵδε· φοινία δὲ χεὶρ στάζει θυηλῆς Ἄρεος, οὐδ’ ἔχω ψέγειν.
Ὀρέστα, πῶς κυρεῖ<τε>; Τἀν δόμοισι μὲν καλῶς, Ἀπόλλων εἰ καλῶς ἐθέσπισεν.
Τέθνηκεν ἡ τάλαινα; Μηκέτ’ ἐκφοβοῦ μητρῷον ὥς σε λῆμ’ ἀτιμάσει ποτέ.
⏑ – ⏑ – ⏑ –⏑ – ⏑ – ⏑ – ⏑ – ⏑ – ⏑ – ⏑ – ⏑ – ⏑ – ⏑ – ⏑ – ⏑ – Παύσασθε. Λεύσσω γὰρ Αἴγισθον ἐκ προδήλου. ⏑ – ⏑ – ⏑ – ⏑ – ⏑ – ⏑ – Ὦ παῖδες, οὐκ ἄψορρον; Εἰσορᾶτέ που τὸν ἄνδρ’; ἐφ’ ἡμῖν οὗτος; Ἐκ προαστίου χωρεῖ γεγηθὼς – ⏑ – ⏑ – ⏑ – Βᾶτε κατ’ ἀντιθύρων ὅσον τάχιστα, νῦν, τὰ πρὶν εὖ θέμενοι, τάδ’ ὡς πάλιν.
Θάρσει, τελοῦμεν. Ἧι νοεῖς ἔπειγέ νυν.
Καὶ δὴ βέβηκα. Τἀνθάδ’ ἂν μέλοιτ’ ἐμοί.
Δι’ ὠτὸς ἂν παῦρά γ’ ὡς ἠπίως ἐννέπειν πρὸς ἄνδρα τόνδε συμφέροι, λαθραῖον ὡς ὀρούσῃ πρὸς δίκας ἀγῶνα.
Τίς οἶδεν ὑμῶν ποῦ ποθ’ οἱ Φωκῆς ξένοι οὕς φασ’ Ὀρέστην ἡμὶν ἀγγεῖλαι βίον λελοιπόθ’ ἱππικοῖσιν ἐν ναυαγίοις; Σέ τοι, σὲ κρίνω, ναὶ σὲ τὴν ἐν τῷ πάρος χρόνῳ θρασεῖαν· ὡς μάλιστά σοι μέλειν οἶμαι, μάλιστα δ’ ἂν κατειδυῖαν φράσαι.
Ἔξοιδα· πῶς γὰρ οὐχί; συμφορᾶς γὰρ ἂν ἔξωθεν εἴην τῶν ἐμῶν γε φιλτάτων.
Ποῦ δῆτ’ ἂν εἶεν οἱ ξένοι; δίδασκέ με.
Ἔνδον· φίλης γὰρ προξένου κατήνυσαν.
Ἦ καὶ θανόντ’ ἤγγειλαν ὡς ἐτητύμως; Οὔκ, ἀλλὰ κἀπέδειξαν, οὐ λόγῳ μόνον.
Πάρεστ’ ἄρ’ ἡμῖν ὥστε κἀμφανῆ μαθεῖν; Πάρεστι δῆτα καὶ μάλ’ ἄζηλος θέα.
Ἦ πολλὰ χαίρειν μ’ εἶπας οὐκ εἰωθότως.
Χαίροις ἄν, εἴ σοι χαρτὰ τυγχάνει τάδε.
Σιγᾶν ἄνωγα κἀναδεικνύναι πύλας πᾶσιν Μυκηναίοισιν Ἀργείοις θ’ ὁρᾶν, ὡς εἴ τις αὐτῶν ἐλπίσιν κεναῖς πάρος ἐξῄρετ’ ἀνδρὸς τοῦδε, νῦν ὁρῶν νεκρὸν στόμια δέχηται τἀμά, μηδὲ πρὸς βίαν ἐμοῦ κολαστοῦ προστυχὼν φύσῃ φρένας.
Καὶ δὴ τελεῖται τἀπ’ ἐμοῦ· τῷ γὰρ χρόνῳ νοῦν ἔσχον, ὥστε συμφέρειν τοῖς κρείσσοσιν.
Ὦ Ζεῦ, δέδορκα φάσμ’ ἄνευ φθόνου μὲν οὐ πεπτωκός· εἰ δ’ ἔπεστι νέμεσις, οὐ λέγω.
Χαλᾶτε πᾶν κάλυμμ’ ἀπ’ ὀφθαλμῶν, ὅπως τὸ συγγενές γε κἀπ’ ἐμοῦ θρήνων τύχῃ.
Αὐτὸς σὺ βάσταζ’· οὐκ ἐμὸν τόδ’, ἀλλὰ σόν, τὸ ταῦθ’ ὁρᾶν τε καὶ προσηγορεῖν φίλους.
Ἀλλ’ εὖ παραινεῖς κἀπιπείσομαι· σὺ δέ, εἴ που κατ’ οἶκόν μοι Κλυταιμήστρα, κάλει.
Αὕτη πέλας σοῦ· μηκέτ’ ἄλλοσε σκόπει.
Οἴμοι, τί λεύσσω; Τίνα φοβῇ; τίν’ ἀγνοεῖς; Τίνων ποτ’ ἀνδρῶν ἐν μέσοις ἀρκυστάτοις πέπτωχ’ ὁ τλήμων; Οὐ γὰρ αἰσθάνῃ πάλαι ζῶν τοῖς θανοῦσιν οὕνεκ’ ἀνταυδᾷς ἴσα; Οἴμοι, ξυνῆκα τοὔπος· οὐ γὰρ ἔσθ’ ὅπως ὅδ’ οὐκ Ὀρέστης ἔσθ’ ὁ προσφωνῶν ἐμέ.
Καὶ μάντις ὢν ἄριστος ἐσφάλλου πάλαι; Ὄλωλα δὴ δείλαιος. Ἀλλά μοι πάρες κἂν σμικρὸν εἰπεῖν. Μὴ πέρα λέγειν ἔα, πρὸς θεῶν, ἀδελφέ, μηδὲ μηκύνειν λόγους.
Τί γὰρ βροτῶν ἂν σὺν κακοῖς μεμιγμένων θνῄσκειν ὁ μέλλων τοῦ χρόνου κέρδος φέροι; Ἀλλ’ ὡς τάχιστα κτεῖνε, καὶ κτανὼν πρόθες ταφεῦσιν ὧν τόνδ’ εἰκός ἐστι τυγχάνειν, ἄποπτον ἡμῶν· ὡς ἐμοὶ τόδ’ ἂν κακῶν μόνον γένοιτο τῶν πάλαι λυτήριον.
Χωροῖς ἂν εἴσω σὺν τάχει· λόγων γὰρ οὐ νῦν ἐστιν ἁγών, ἀλλὰ σῆς ψυχῆς πέρι.
Τί δ’ ἐς δόμους ἄγεις με; πῶς, τόδ’ εἰ καλὸν τοὔργον, σκότου δεῖ, κοὐ πρόχειρος εἶ κτανεῖν; Μὴ τάσσε· χώρει δ’ ἔνθαπερ κατέκτανες πατέρα τὸν ἀμόν, ὡς <ἂν> ἐν ταὐτῷ θάνῃς.
Ἦ πᾶσ’ ἀνάγκη τήνδε τὴν στέγην ἰδεῖν τά τ’ ὄντα καὶ μέλλοντα Πελοπιδῶν κακά; Τὰ γοῦν σ’· ἐγώ σοι μάντις εἰμὶ τῶνδ’ ἄκρος.
Ἀλλ’ οὐ πατρῴαν τὴν τέχνην ἐκόμπασας.
Πόλλ’ ἀντιφωνεῖς, ἡ δ’ ὁδὸς βραδύνεται· ἀλλ’ ἕρφ’. Ὑφηγοῦ. Σοὶ βαδιστέον πάρος.
Ἦ μὴ φύγω σε; Μὴ μὲν οὖν καθ’ ἡδονὴν θάνῃς· φυλάξαι δεῖ με τοῦτό σοι πικρόν.
Χρῆν δ’ εὐθὺς εἶναι τήνδε τοῖς πᾶσιν δίκην, ὅστις πέρα πράσσειν γε τῶν νόμων θέλει, κτείνειν· τὸ γὰρ πανοῦργον οὐκ ἂν ἦν πολύ.
Ὦ σπέρμ’ Ἀτρέως, ὡς πολλὰ παθὸν δι’ ἐλευθερίας μόλις ἐξῆλθες τῇ νῦν ὁρμῇ τελεωθέν.
Τέκνον τυφλοῦ γέροντος, Ἀντιγόνη, τίνας χώρους ἀφίγμεθ’ ἢ τίνων ἀνδρῶν πόλιν; τίς τὸν πλανήτην Οἰδίπουν καθ’ ἡμέραν τὴν νῦν σπανιστοῖς δέξεται δωρήμασιν, σμικρὸν μὲν ἐξαιτοῦντα, τοῦ μικροῦ δ’ ἔτι μεῖον φέροντα, καὶ τόδ’ ἐξαρκοῦν ἐμοί; στέργειν γὰρ αἱ πάθαι με χὠ χρόνος ξυνὼν μακρὸς διδάσκει, καὶ τὸ γενναῖον τρίτον.
Ἀλλ’, ὦ τέκνον, θάκησιν εἴ τινα βλέπεις ἢ πρὸς βεβήλοις ἢ πρὸς ἄλσεσιν θεῶν, στῆσόν με κἀξίδρυσον, ὡς πυθοίμεθα ὅπου ποτ’ ἐσμέν· μανθάνειν γὰρ ἥκομεν ξένοι πρὸς ἀστῶν, ἃν <δ’> ἀκούσωμεν τελεῖν.
Πάτερ ταλαίπωρ’ Οἰδίπους, πύργοι μὲν οἳ πόλιν στέγουσιν, ὡς ἀπ’ ὀμμάτων, πρόσω· χῶρος δ’ ὅδ’ ἱρός, ὡς σάφ’ εἰκάσαι, βρύων δάφνης, ἐλαίας, ἀμπέλου· πυκνόπτεροι δ’ εἴσω κατ’ αὐτὸν εὐστομοῦσ’ ἀηδόνες· οὗ κῶλα κάμψον τοῦδ’ ἐπ’ ἀξέστου πέτρου· μακρὰν γὰρ ὡς γέροντι προὐστάλης ὁδόν.
Κάθιζέ νύν με καὶ φύλασσε τὸν τυφλόν.
Χρόνου μὲν οὕνεκ’ οὐ μαθεῖν με δεῖ τόδε.
Ἔχεις διδάξαι δή μ’ ὅποι καθέσταμεν; Τὰς γοῦν Ἀθήνας οἶδα, τὸν δὲ χῶρον οὔ.
Πᾶς γάρ τις ηὔδα τοῦτό γ’ ἡμὶν ἐμπόρων.
Ἀλλ’ ὅστις ὁ τόπος ἦ μάθω μολοῦσά ποι; Ναί, τέκνον, εἴπερ ἐστί γ’ ἐξοικήσιμος.
Ἀλλ’ ἐστὶ μὴν οἰκητός· οἴομαι δὲ δεῖν οὐδέν· πέλας γὰρ ἄνδρα τόνδε νῷν ὁρῶ.
Ἦ δεῦρο προ<ς>στείχοντα κἀξορμώμενον; Καὶ δὴ μὲν οὖν παρόντα· χὤ τι σοι λέγειν εὔκαιρόν ἐστιν, ἔννεφ’, ὡς ἁνὴρ ὅδε.
Ὦ ξεῖν’, ἀκούων τῆσδε τῆς ὑπέρ τ’ ἐμοῦ αὑτῆς θ’ ὁρώσης οὕνεχ’ ἡμὶν αἴσιος σκοπὸς προσήκεις ὧν ἀδηλοῦμεν φράσαι— Πρίν νυν τὰ πλείον’ ἱστορεῖν, ἐκ τῆσδ’ ἕδρας ἔξελθ’· ἔχεις γὰρ χῶρον οὐχ ἁγνὸν πατεῖν.
Τίς δ’ ἔσθ’ ὁ χῶρος; τοῦ θεῶν νομίζεται; Ἄθικτος οὐδ’ οἰκητός· αἱ γὰρ ἔμφοβοι θεαί σφ’ ἔχουσι, Γῆς τε καὶ Σκότου κόραι.
Τίνων τὸ σεμνὸν ὄνομ’ ἂν εὐξαίμην κλύων; Τὰς πάνθ’ ὁρώσας Εὐμενίδας ὅ γ’ ἐνθάδ’ ἂν εἴποι λεώς νιν· ἄλλα δ’ ἀλλαχοῦ καλά.
Ἀλλ’ ἵλεῳ μὲν τὸν ἱκέτην δεξαίατο, ὡς οὐχ ἕδρας γῆς τῆσδ’ ἂν ἐξέλθοιμ’ ἔτι.
Τί δ’ ἐστὶ τοῦτο; Ξυμφορᾶς ξύνθημ’ ἐμῆς.
Ἀλλ’ οὐδ’ ἐμόν τοι τοὐξανιστάναι πόλεως δίχ’ ἐστὶ θάρσος, πρίν γ’ ἂν ἐνδείξω τί δρῶ.
Πρός νυν θεῶν, ὦ ξεῖνε, μή μ’ ἀτιμάσῃς τοιόνδ’ ἀλήτην ὧν σε προστρέπω φράσαι.
Σήμαινε, κοὐκ ἄτιμος ἔκ γ’ ἐμοῦ φανῇ.
Τίς δ’ ἔσθ’ ὁ χῶρος δῆτ’ ἐν ᾧ βεβήκαμεν; Ὅσ’ οἶδα κἀγὼ πάντ’ ἐπιστήσῃ κλύων.
Χῶρος μὲν ἱρὸς πᾶς ὅδ’ ἔστ’· ἔχει δέ νιν σεμνὸς Ποσειδῶν· ἐν δ’ ὁ πυρφόρος θεὸς Τιτὰν Προμηθεύς· ὃν δ’ ἐπιστείβεις τόπον χθονὸς καλεῖται τῆσδε χαλκόπους ὀδός, ἔρεισμ’ Ἀθηνῶν· οἱ δὲ πλησίοι γύαι τόνδ’ ἱππότην Κολωνὸν εὔχονται σφίσιν ἀρχηγὸν εἶναι, καὶ φέρουσι τοὔνομα τὸ τοῦδε κοινὸν πάντες ὠνομασμένοι.
Τοιαῦτά σοι ταῦτ’ ἐστίν, ὦ ξέν’, οὐ λόγοις τιμώμεν’, ἀλλὰ τῇ ξυνουσίᾳ πλέον.
Ἦ γάρ τινες ναίουσι τούσδε τοὺς τόπους; Καὶ κάρτα, τοῦδε τοῦ θεοῦ γ’ ἐπώνυμοι.
Ἄρχει τις αὐτῶν, ἢ ’πὶ τῷ πλήθει λόγος; Ἐκ τοῦ κατ’ ἄστυ βασιλέως τάδ’ ἄρχεται.
Οὗτος δὲ τίς λόγῳ τε καὶ σθένει κρατεῖ; Θησεὺς καλεῖται, τοῦ πρὶν Αἰγέως τόκος.
Ἆρ’ ἄν τις αὐτῷ πομπὸς ἐξ ὑμῶν μόλοι; Ὡς πρὸς τί; λέξων ἢ καταρτύσων μολεῖν; Ὡς ἂν προσαρκῶν μικρὰ κερδάνῃ μέγα.
Καὶ τίς πρὸς ἀνδρὸς μὴ βλέποντος ἄρκεσις; Ὅσ’ ἂν λέγωμεν πάνθ’ ὁρῶντα λέξομεν.
Οἶσθ’, ὦ ξέν’, ὡς νῦν μὴ σφαλῇς; ἐπείπερ εἶ γενναῖος, ὡς ἰδόντι, πλὴν τοῦ δαίμονος· αὐτοῦ μέν’, οὗπερ κἀφάνης, ἕως ἐγὼ τοῖς ἐνθάδ’ αὐτοῦ, μὴ κατ’ ἄστυ, δημόταις λέξω τάδ’ ἐλθών· οἵδε γὰρ κρινοῦσί γε εἰ χρή σε μίμνειν ἢ πορεύεσθαι πάλιν.
Ὦ τέκνον, ἦ βέβηκεν ἡμὶν ὁ ξένος; Βέβηκεν, ὥστε πᾶν ἐν ἡσύχῳ, πάτερ, ἔξεστι φωνεῖν, ὡς ἐμοῦ μόνης πέλας.
Ὦ πότνιαι δεινῶπες, εὖτε νῦν ἕδρας πρώτων ἐφ’ ὑμῶν τῆσδε γῆς ἔκαμψ’ ἐγώ, Φοίβῳ τε κἀμοὶ μὴ γένησθ’ ἀγνώμονες, ὅς μοι, τὰ πόλλ’ ἐκεῖν’ ὅτ’ ἐξέχρη κακά, ταύτην ἔλεξε παῦλαν ἐν χρόνῳ μακρῷ ἐλθόντι χώραν τερμίαν, ὅπου θεῶν σεμνῶν ἕδραν λάβοιμι καὶ ξενόστασιν, ἐνταῦθα κάμψειν τὸν ταλαίπωρον βίον, κέρδη μὲν οἰκήσαντα τοῖς δεδεγμένοις, ἄτην δὲ τοῖς πέμψασιν οἵ μ’ ἀπήλασαν.
σημεῖα δ’ ἥξειν τῶνδέ μοι παρηγγύα, ἢ σεισμὸν ἢ βροντήν τιν’ ἢ Διὸς σέλας.
Ἔγνωκα μέν νυν ὥς με τήνδε τὴν ὁδὸν οὐκ ἔσθ’ ὅπως οὐ πιστὸν ἐξ ὑμῶν πτερὸν ἐξήγαγ’ εἰς τόδ’ ἄλσος· οὐ γὰρ ἄν ποτε πρώταισιν ὑμῖν ἀντέκυρσ’ ὁδοιπορῶν, νήφων ἀοίνοις, κἀπὶ σεμνὸν ἑζόμην βάθρον τόδ’ ἀσκέπαρνον. Ἀλλά μοι, θεαί, βίου κατ’ ὀμφὰς τὰς Ἀπόλλωνος δότε πέρασιν ἤδη καὶ καταστροφήν τινα, εἰ μὴ δοκῶ τι μειόνως ἔχειν, ἀεὶ μόχθοις λατρεύων τοῖς ὑπερτάτοις βροτῶν.
Ἴτ’, ὦ γλυκεῖαι παῖδες ἀρχαίου Σκότου, ἴτ’, ὦ μεγίστης Παλλάδος καλούμεναι πασῶν Ἀθῆναι τιμιωτάτη πόλις, οἰκτίρατ’ ἀνδρὸς Οἰδίπου τόδ’ ἄθλιον εἴδωλον· οὐ γὰρ δὴ τόδ’ ἀρχαῖον δέμας.
Σίγα· πορεύονται γὰρ οἵδε δή τινες χρόνῳ παλαιοὶ σῆς ἕδρας ἐπίσκοποι.
Σιγήσομαί τε καὶ σύ μ’ ἐξ ὁδοῦ πόδα κρύψον κατ’ ἄλσος, τῶνδ’ ἕως ἂν ἐκμάθω τίνας λόγους ἐροῦσιν· ἐν γὰρ τῷ μαθεῖν ἔνεστιν ηὑλάβεια τῶν ποιουμένων.
Ὅρα· τίς ἄρ’ ἦν; ποῦ ναίει;  ποῦ κυρεῖ ἐκτόπιος συθείς, ὁ πάντων, ὁ πάντων ἀκορέστατος; προσδέρκου, λευστέον, προσπεύθου πανταχῇ.
Πλανάτας, πλανάτας τις ὁ πρέσβυς, οὐδ’ ἔγχωρος· προσέβα γὰρ οὐκ ἄν ποτ’ ἀστιβὲς ἄλσος ἐς τᾶνδ’ ἀμαιμακετᾶν κορᾶν, ἃς τρέμομεν λέγειν, καὶ παραμειβόμεσθ’ ἀδέρκτως, ἀφώνως, ἀλόγως τὸ τᾶς εὐφάμου στόμα φροντίδος ἱέντες· τὰ δὲ νῦν τιν’ ἥ- κειν λόγος οὐδὲν ἅζονθ’, ὃν ἐγὼ λεύσσων περὶ πᾶν οὔπω δύναμαι τέμενος γνῶναι ποῦ μοί ποτε ναίει.
Ὅδ’ ἐκεῖνος ἐγώ· φωνῇ γὰρ ὁρῶ, τὸ φατιζόμενον.
Ἰὼ ἰώ, δεινὸς μὲν ὁρᾶν, δεινὸς δὲ κλύειν.
Μή μ’, ἱκετεύω, προσίδητ’ ἄνομον.
Ζεῦ Ἀλεξῆτορ, τίς ποθ’ ὁ πρέσβυς; Οὐ πάνυ μοίρας εὐδαιμονίσαι πρώτης, ὦ τῆσδ’ ἔφοροι χώρας.
Δηλῶ δ’· οὐ γὰρ ἂν ὧδ’ ἀλλοτρίοις ὄμμασιν εἷρπον, κἀπὶ σμικροῖς μέγας ὥρμουν.
Ἐή, ἀλαῶν ὀμμάτων  ἆρα καὶ ἦσθα φυτάλμιος; δυσαίων μακραίων θ’, ὅσ’ ἐπεικάσαι.
Ἀλλ’ οὐ μὰν ἔν γ’ ἐμοὶ προσθήσεις τάσδ’ ἀράς.
Περᾷς γάρ, περᾷς· ἀλλ’ ἵνα τῷδ’ ἐν ἀ- φθέγκτῳ μὴ προπέσῃς νάπει ποιάεντι, κάθυδρος οὗ κρατὴρ μειλιχίων ποτῶν ῥεύματι συντρέχει· τῶν, ξένε πάμμορ’, εὖ φύλαξαι· μετάσταθ’, ἀπόβαθι. Πολ- λὰ κέλευθος ἐρατύει· κλύεις, ὦ πολύμοχθ’ ἀλᾶ- τα; λόγον εἴ τιν’ οἴσεις πρὸς ἐμὰν λέσχαν, ἀβάτων ἀποβάς, ἵνα πᾶσι νόμος φώνει· πρόσθεν δ’ ἀπερύκου.
Θύγατερ, ποῖ τις φροντίδος ἔλθῃ; Ὦ πάτερ, ἀστοῖς ἴσα χρὴ μελετᾶν εἴκοντας ἃ δεῖ κἀκούοντας.
Πρόσθιγέ νύν μου. Ψαύω καὶ δή.
Ὦ ξεῖνοι, μὴ δῆτ’ ἀδικηθῶ σοὶ πιστεύσας καὶ μεταναστάς.
Οὔ τοι μήποτέ σ’ ἐκ τῶνδ’ ἑδράνων, ὦ γέρον, ἄκοντά τις ἄξει.
Ἔτ’ οὖν; [ἔτι προβῶ;]  Ἔτι βαῖνε πόρσω.
Ἔτι; Προβίβαζε, κούρα, πόρσω· σὺ γὰρ ἀΐεις.
Ἕπεο μάν, ἕπε’ ὧδ’ ἀμαυρῷ— <Ἰώ μοί μοι>.
κώλῳ, πάτερ, ᾇ σ’ ἄγω.⏑⏑⏑ –⏑⏑– ⏑––– –⏑⏑– ⏑– –– –⏑⏑– ⏓ Τόλμα ξεῖνος ἐπὶ ξένης, ὦ τλάμων, ὅ τι καὶ πόλις τέτροφεν ἄφιλον ἀποστυγεῖν καὶ τὸ φίλον σέβεσθαι.
Ἄγε νυν σύ με, παῖ, ἵν’ ἂν εὐσεβίας ἐπιβαίνοντες τὸ μὲν εἴποιμεν, τὸ δ’ ἀκούσαιμεν, καὶ μὴ χρείᾳ πολεμῶμεν.
Αὐτοῦ· μηκέτι τοῦδ’ ἀντιπέτρου βήματος ἔξω πόδα κλίνῃς.
Οὕτως; Ἅλις, ὡς ἀκούεις.
Ἦ ’σθῶ; Λέχριός γ’ ἐπ’ ἄκρου λάου βραχὺς ὀκλάσας.
Πάτερ, ἐμὸν τόδ’· ἐν ἁσυχαίᾳ— Ἰώ μοί μοι.
βάσει βάσιν ἅρμοσαι, γεραὸν ἐς χέρα σῶμα σὸν προκλίνας φιλίαν ἐμάν.
Ὤμοι δύσφρονος ἄτας.
Ὦ τλάμων, ὅτε νῦν χαλᾷς, αὔδασον, τίς ἔφυς βροτῶν; τίς ὁ πολύπονος ἄγῃ; τίν’ ἂν σοῦ πατρίδ’ ἐκπυθοίμαν; Ὦ ξένοι, ἀπόπτολις· ἀλλὰ μὴ—  Τί τόδ’ ἀπεννέπεις, γέρον; μή, μή μ’ ἀνέρῃ τίς εἰμι, μηδ’ ἐξετάσῃς πέρα ματεύων.
Τί τόδ’; Αἰνὰ φύσις. Αὔδα.
Τέκνον, ὤμοι, τί γεγώνω; Τίνος εἶ σπέρματος, <ὦ> ξένε, φώνει, πατρόθεν; Ὤμοι ἐγώ, τί πάθω, τέκνον ἐμόν; Λέγ’, ἐπείπερ ἐπ’ ἔσχατα βαίνεις.
Ἀλλ’ ἐρῶ· οὐ γὰρ ἔχω κατακρυφάν.
Μακρὰ μέλλετον, ἀλλὰ τάχυνε.
Λαΐου ἴστε τιν’ ἔκγονον; Ἰού.
Τό τε Λαβδακιδᾶν γένος; Ὦ Ζεῦ.
Ἄθλιον Οἰδιπόδαν; Σὺ γὰρ ὅδ’ εἶ; Δέος ἴσχετε μηδὲν ὅσ’ αὐδῶ.
Ἰώ, ὢ ὤ. Δύσμορος. Ὢ ὤ.
Θύγατερ, τί ποτ’ αὐτίκα κύρσει; Ἔξω πόρσω βαίνετε χώρας.
Ἃ δ’ ὑπέσχεο ποῖ καταθήσεις; Οὐδενὶ μοιριδία τίσις ἔρχεται ὧν προπάθῃ τὸ τίνειν· ἀπάτα δ’ ἀπά- ταις ἑτέραις ἑτέρα παραβαλλομέ- να πόνον, οὐ χάριν, ἀντιδίδωσιν ἔ- χειν. Σὺ δὲ τῶνδ’ ἑδράνων πάλιν ἔκτοπος αὖθις ἄφορμος ἐμᾶς χθονὸς ἔκθορε, μή τι πέρα χρέος ἐμᾷ πόλει προσάψῃς.
Ὦ ξένοι αἰδόφρονες, ἀλλ’ ἐπεὶ γεραὸν πατέρα τόνδ’ ἐμὸν οὐκ ἀνέτλατ’, ἔργων ἀκόντων ἀΐοντες αὐδάν, ἀλλ’ ἐμὲ τὰν μελέαν, ἱκετεύομεν, ὦ ξένοι, οἰκτίραθ’, ἃ πατρὸς ὑπὲρ τού<του> μόνου ἄντομαι, ἄντομαι οὐκ ἀλαοῖς προσορωμένα ὄμμα σὸν ὄμμασιν, ὥς τις ἀφ’ αἵματος ὑμετέρου προφανεῖσα, τὸν ἄθλιον αἰδοῦς κῦρσαι· ἐν ὔμμι γὰρ ὡς θεῷ κείμεθα τλάμονες· ἀλλ’ ἴτε, νεύσατε τὰν ἀδόκητον χάριν.
Πρός σ’ ὅ τι σοι φίλον ἐκ σέθεν ἄντομαι, ἢ τέκνον ἢ λέχος ἢ χρέος ἢ θεός· οὐ γὰρ ἴδοις ἂν ἀθρῶν βροτὸν ὅστις ἄν, εἰ θεὸς ἄγοι,ἐκφυγεῖν δύναιτο.
Ἀλλ’ ἴσθι, τέκνον Οἰδίπου, σέ τ’ ἐξ ἴσου οἰκτίρομεν καὶ τόνδε συμφορᾶς χάριν· τὰ δ’ ἐκ θεῶν τρέμοντες οὐ σθένοιμεν ἂν φωνεῖν πέρα τῶν πρὸς σὲ νῦν εἰρημένων.
Τί δῆτα δόξης, ἢ τί κληδόνος καλῆς μάτην ῥεούσης ὠφέλημα γίγνεται, εἰ τάς γ’ Ἀθήνας φασὶ θεοσεβεστάτας εἶναι, μόνας δὲ τὸν κακούμενον ξένον σῴζειν οἵας τε καὶ μόνας ἀρκεῖν ἔχειν, κἀμοίγε ποῦ ταῦτ’ ἐστίν, οἵτινες βάθρων ἐκ τῶνδέ μ’ ἐξάραντες εἶτ’ ἐλαύνετε, ὄνομα μόνον δείσαντες; οὐ γὰρ δὴ τό γε σῶμ’ οὐδὲ τἄργα τἄμ’, ἐπεὶ τά γ’ ἔργα μου πεπονθότ’ ἐστὶ μᾶλλον ἢ δεδρακότα, εἴ σοι τὰ μητρὸς καὶ πατρὸς χρείη λέγειν, ὧν οὕνεκ’ ἐκφοβῇ με, τοῦτ’ ἐγὼ καλῶς ἔξοιδα· καίτοι πῶς ἐγὼ κακὸς φύσιν, ὅστις παθὼν μὲν ἀντέδρων, ὥστ’ εἰ φρονῶν ἔπρασσον, οὐδ’ ἂν ὧδ’ ἐγιγνόμην κακός; Νῦν δ’ οὐδὲν εἰδὼς ἱκόμην ἵν’ ἱκόμην, ὑφ’ ὧν δ’ ἔπασχον εἰδότων ἀπωλλύμην.
Ἀνθ’ ὧν ἱκνοῦμαι πρὸς θεῶν ὑμᾶς, ξένοι, ὥσπερ με κἀνεστήσαθ’, ὧδε σώσατε, καὶ μὴ θεοὺς τιμῶντες εἶτα τοὺς θεοὺς μοίραις ποιεῖσθ’ ἐν μηδαμαῖς, ἡγεῖσθε δὲ βλέπειν μὲν αὐτοὺς πρὸς τὸν εὐσεβῆ βροτῶν, βλέπειν δὲ πρὸς τοὺς δυσσεβεῖς, φυγὴν δέ που μήπω γενέσθαι φωτὸς ἀνοσίου θεῶν.
Ξὺν οἷς σὺ μὴ κάλυπτε τὰς εὐδαίμονας ἔργοις Ἀθήνας ἀνοσίοις ὑπηρετῶν, ἀλλ’ ὥσπερ ἔλαβες τὸν ἱκέτην ἐχέγγυον, ῥύου με κἀκφύλασσε· μηδέ μου κάρα τὸ δυσπρόσοπτον εἰσορῶν ἀτιμάσῃς.
Ἥκω γὰρ ἱερὸς εὐσεβής τε καὶ φέρων ὄνησιν ἀστοῖς τοῖσδ’· ὅταν δ’ ὁ κύριος παρῇ τις, ὑμῶν ὅστις ἐστὶν ἡγεμών, τότ’ εἰσακούων πάντ’ ἐπιστήσῃ· τὰ δὲ μεταξὺ τούτου μηδαμῶς γίγνου κακός.
Ταρβεῖν μέν, ὦ γεραιέ, τἀνθυμήματα πολλή ’στ’ ἀνάγκη τἀπὸ σοῦ· λόγοισι γὰρ οὐκ ὠνόμασται βραχέσι· τοὺς δὲ τῆσδε γῆς ἄνακτας ἀρκεῖ ταῦτά μοι διειδέναι.
Καὶ ποῦ ’σθ’ ὁ κραίνων τῆσδε τῆς χώρας, ξένοι; Πατρῷον ἄστυ γῆς ἔχει· σκοπὸς δέ νιν, ὃς κἀμὲ δεῦρ’ ἔπεμψεν, οἴχεται στελῶν.
Ἦ καὶ δοκεῖτε τοῦ τυφλοῦ τιν’ ἐντροπὴν ἢ φροντίδ’ ἕξειν, αὐτὸν ὥστ’ ἐλθεῖν πέλας; Καὶ κάρθ’, ὅταν περ τοὔνομ’ αἴσθηται τὸ σόν.
Τίς δ’ ἔσθ’ ὁ κείνῳ τοῦτο τοὔπος ἀγγελῶν; Μακρὰ κέλευθος· πολλὰ δ’ ἐμπόρων ἔπη φιλεῖ πλανᾶσθαι, τῶν ἐκεῖνος ἀΐων, θάρσει, παρέσται· πολὺ γάρ, ὦ γέρον, τὸ σὸν ὄνομα διήκει πάντας, ὥστε κεἰ βραδὺς εὕδει, κλύων σοῦ δεῦρ’ ἀφίξεται ταχύς.
Ἀλλ’ εὐτυχὴς ἵκοιτο τῇ θ’ αὑτοῦ πόλει ἐμοί τε· τίς γὰρ ἐσθλὸς οὐχ αὑτῷ φίλος; Ὦ Ζεῦ, τί λέξω; ποῖ φρενῶν ἔλθω, πάτερ; Τί δ’ ἔστι, τέκνον Ἀντιγόνη; Γυναῖχ’ ὁρῶ στείχουσαν ἡμῶν ἆσσον, Αἰτναίας ἐπὶ πώλου βεβῶσαν· κρατὶ δ’ ἡλιοστερὴς κυνῆ πρόσωπα Θεσσαλίς νιν ἀμπέχει.
Τί φῶ; ἆρ’ ἔστιν; ἆρ’ οὐκ ἔστιν; ἡ γνώμη πλανᾷ, καὶ φημὶ κἀπόφημι, κοὐκ ἔχω τί φῶ.
Τάλαινα, οὐκ ἔστιν ἄλλη· φαιδρὰ γοῦν ἀπ’ ὀμμάτων σαίνει με προσστείχουσα, σημαίνει δέ τι· μόνης τόδ’ ἐστί, δῆλον, Ἰσμήνης κάρα.
Πῶς εἶπας, ὦ παῖ; Παῖδα σήν, ἐμὴν δ’ ὁρᾶν ὅμαιμον· αὐδῇ δ’ αὐτίκ’ ἔξεστιν μαθεῖν.
Ὦ δισσὰ πατρὸς καὶ κασιγνήτης ἐμοὶ ἥδιστα προσφωνήμαθ’, ὡς ὑμᾶς μόλις εὑροῦσα λύπῃ δεύτερον μόλις βλέπω.
Ὦ τέκνον, ἥκεις; Ὦ πάτερ δύσμοιρ’ ὁρᾶν.
Τέκνον, πέφηνας; Οὐκ ἄνευ μόχθου γέ μοι.
Πρόσψαυσον, ὦ παῖ. Θιγγάνω δυοῖν ὁμοῦ.
Ὦ σπέρμ’ ὅμαιμον. Ὦ δυσάθλιαι τροφαί.
Ἦ τῆσδε κἀμοῦ; Δυσμόρου δ’ ἐμοῦ τρίτης.
Τέκνον, τί δ’ ἦλθες; Σῇ, πάτερ, προμηθίᾳ.
Πότερα πόθοισι; Καὶ λόγων γ’ αὐτάγγελος ξὺν ᾧπερ εἶχον οἰκετῶν πιστῷ μόνῳ.
Οἱ δ’ αὐθόμαιμοι ποῖ νεανίαι πονεῖν; Εἴσ’ οὗπέρ εἰσι· δεινὰ δ’ ἐν κείνοις τὰ νῦν.
Ὦ πάντ’ ἐκείνω τοῖς ἐν Αἰγύπτῳ νόμοις φύσιν κατεικασθέντε καὶ βίου τροφάς· ἐκεῖ γὰρ οἱ μὲν ἄρσενες κατὰ στέγας θακοῦσιν ἱστουργοῦντες, αἱ δὲ σύννομοι τἄξω βίου τροφεῖα πορσύνουσ’ ἀεί.
Σφῷν δ’, ὦ τέκν’, οὓς μὲν εἰκὸς ἦν πονεῖν τάδε, κατ’ οἶκον οἰκουροῦσιν ὥστε παρθένοι, σφὼ δ’ ἀντ’ ἐκείνων τἀμὰ δυστήνου κακὰ ὑπερπονεῖτον, ἡ μέν, ἐξ ὅτου νέας τροφῆς ἔληξε καὶ κατίσχυσεν δέμας, ἀεὶ μεθ’ ἡμῶν δύσμορος πλανωμένη γερονταγωγεῖ, πολλὰ μὲν κατ’ ἀγρίαν ὕλην ἄσιτος νηλίπους τ’ ἀλωμένη, πολλοῖσι δ’ ὄμβροις ἡλίου τε καύμασι μοχθοῦσα τλήμων δεύτερ’ ἡγεῖται τὰ τῆς οἴκοι διαίτης, εἰ πατὴρ τροφὴν ἔχοι· σὺ δ’, ὦ τέκνον, πρόσθεν μὲν ἐξίκου πατρὶ μαντεῖ’ ἄγουσα πάντα, Καδμείων λάθρᾳ.
ἃ τοῦδ’ ἐχρήσθη σώματος, φύλαξ δέ μου πιστὴ κατέστης, γῆς ὅτ’ ἐξηλαυνόμην.
Νῦν δ’ αὖ τίν’ ἥκεις μῦθον, Ἰσμήνη, πατρὶ φέρουσα; τίς σ’ ἐξῆρεν οἴκοθεν στόλος; ἥκεις γὰρ οὐ κενή γε, τοῦτ’ ἐγὼ σαφῶς ἔξοιδα, μὴ οὐχὶ δεῖμ’ ἐμοὶ φέρουσά τι.
Ἐγὼ τὰ μὲν παθήμαθ’ ἅπαθον, πάτερ, ζητοῦσα τὴν σὴν ποῦ κατοικοίης τροφήν, παρεῖσ’ ἐάσω· δὶς γὰρ οὐχὶ βούλομαι πονοῦσά τ’ ἀλγεῖν καὶ λέγουσ’ αὖθις πάλιν.
Ἃ δ’ ἀμφὶ τοῖν σοῖν δυσμόροιν παίδοιν κακὰ νῦν ἐστι, ταῦτα σημανοῦσ’ ἐλήλυθα.
Πρὶν μὲν γὰρ αὐτοῖς ἦν ἔρις Κρέοντί τε θρόνους ἐᾶσθαι μηδὲ χραίνεσθαι πόλιν, λόγῳ σκοποῦσι τὴν πάλαι γένους φθορὰν οἵα κατέσχε τὸν σὸν ἄθλιον δόμον· νῦν δ’ ἐκ θεῶν του κἀξ ἀλιτηροῦ φρενὸς εἰσῆλθε τοῖν τρὶς ἀθλίοιν ἔρις κακὴ ἀρχῆς λαβέσθαι καὶ κράτους τυραννικοῦ.
Χὠ μὲν νεάζων καὶ χρόνῳ μείων γεγὼς τὸν πρόσθε γεννηθέντα Πολυνείκη θρόνων ἀποστερίσκει κἀξελήλακεν πάτρας.
Ὁ δ’, ὡς καθ’ ἡμᾶς ἔσθ’ ὁ πληθύων λόγος, τὸ κοῖλον Ἄργος βὰς φυγάς, προσλαμβάνει κῆδός τε καινὸν καὶ ξυνασπιστὰς φίλους, ὡς αὐτίκ’ Ἄργος ἢ τὸ Καδμείων πέδον πάλῃ καθέξον ἢ πρὸς οὐρανὸν βιβῶν.
Ταῦτ’ οὐκ ἀριθμός ἐστιν, ὦ πάτερ, λόγων, ἀλλ’ ἔργα δεινά· τοὺς δὲ σοὺς ὅποι θεοὶ πόνους κατοικτιοῦσιν οὐκ ἔχω μαθεῖν.
Ἤδη γὰρ ἔσχες ἐλπίδ’ ὡς ἐμοῦ θεοὺς ὤραν τιν’ ἕξειν, ὥστε σωθῆναί ποτε; Ἔγωγε τοῖς νῦν γ’, ὦ πάτερ, μαντεύμασιν.
Ποίοισι τούτοις; τί δὲ τεθέσπισται, τέκνον; Σὲ τοῖς ἐκεῖ ζητητὸν ἀνθρώποις ποτὲ θανόντ’ ἔσεσθαι ζῶντά τ’ εὐσοίας χάριν.
Τίς δ’ ἂν τοιοῦδ’ ὑπ’ ἀνδρὸς εὖ πράξειεν ἄν; Ἐν σοὶ τὰ κείνων φασὶ γίγνεσθαι κράτη.
Ὅτ’ οὐκέτ’ εἰμί, τηνικαῦτ’ ἄρ’ εἴμ’ ἀνήρ; Νῦν γὰρ θεοί σ’ ὀρθοῦσι, πρόσθε δ’ ὤλλυσαν.
Γέροντα δ’ ὀρθοῦν φλαῦρον ὃς νέος πέσῃ.
Καὶ μὴν Κρέοντά γ’ ἴσθι σοι τούτων χάριν ἥξοντα βαιοῦ κοὐχὶ μυρίου χρόνου.
Ὅπως τί δράσῃ, θύγατερ; ἐρμήνευέ μοι.
Ὥς σ’ ἄγχι γῆς στήσωσι Καδμείας, ὅπως κρατῶσι μὲν σοῦ, γῆς δὲ μὴ ’μβαίνῃς ὅρων.
Ἡ δ’ ὠφέλησις τίς θύρασι κειμένου; Κείνοις ὁ τύμβος δυστυχῶν ὁ σὸς βαρύς.
Κἄνευ θεοῦ τις τοῦτό γ’ ἂν γνώμῃ μάθοι.
Τούτου χάριν τοίνυν σε προσθέσθαι πέλας χώρας θέλουσι, μηδ’ ἵν’ ἂν σαυτοῦ κρατοῖς.
Ἦ καὶ κατασκιῶσι Θηβαίᾳ κόνει; Ἀλλ’ οὐκ ἐᾷ τοὔμφυλον αἷμά σ’, ὦ πάτερ.
Οὐκ ἆρ’ ἐμοῦ γε μὴ κρατήσωσίν ποτε.
Ἔσται ποτ’ ἆρα τοῦτο Καδμείοις βάρος.
Ποίας φανείσης, ὦ τέκνον, συναλλαγῆς; Τῆς σῆς ὑπ’ ὀργῆς, σοῖς ὅταν στῶσιν τάφοις.
Ἃ δ’ ἐννέπεις κλύουσα τοῦ λέγεις, τέκνον; Ἀνδρῶν θεωρῶν Δελφικῆς ἀφ’ ἑστίας.
Καὶ ταῦτ’ ἐφ’ ἡμῖν Φοῖβος εἰρηκὼς κυρεῖ; Ὡς φασὶν οἱ μολόντες εἰς Θήβης πέδον.
Παίδων τις οὖν ἤκουσε τῶν ἐμῶν τάδε; Ἄμφω γ’ ὁμοίως, κἀξεπίστασθον καλῶς.
Κᾆθ’ οἱ κάκιστοι τῶνδ’ ἀκούσαντες πάρος τοὐμοῦ πόθου προὔθεντο τὴν τυραννίδα; Ἀλγῶ κλύουσα ταῦτ’ ἐγώ, φέρω δ’ ὅμως.
Ἀλλ’ οἱ θεοί σφιν μήτε τὴν πεπρωμένην ἔριν κατασβέσειαν, ἐν δ’ ἐμοὶ τέλος αὐτοῖν γένοιτο τῆσδε τῆς μάχης πέρι, ἧς νῦν ἔχονται κἀπαναίρονται δόρυ· ὡς οὔτ’ ἂν ὃς νῦν σκῆπτρα καὶ θρόνους ἔχει μείνειεν, οὔτ’ ἂν οὑξεληλυθὼς πάλιν ἔλθοι ποτ’ αὖθις· οἵ γε τὸν φύσαντ’ ἐμὲ οὕτως ἀτίμως πατρίδος ἐξωθούμενον οὐκ ἔσχον οὐδ’ ἤμυναν, ἀλλ’ ἀνάστατος αὐτοῖν ἐπέμφθην κἀξεκηρύχθην φυγάς.
Εἴποις ἂν ὡς θέλοντι τοῦτ’ ἐμοὶ τότε πόλις τὸ δῶρον εἰκότως κατῄνεσεν.
Οὐ δῆτ’, ἐπεί τοι τὴν μὲν αὐτίχ’ ἡμέραν, ὁπηνίκ’ ἔζει θυμὸς, ἥδιστον δέ μοι τὸ κατθανεῖν ἦν καὶ τὸ λευσθῆναι πέτροις, οὐδεὶς ἐρῶντος τοῦδ’ ἐφαίνετ’ ὠφελῶν· χρόνῳ δ’, ὅτ’ ἤδη πᾶς ὁ μόχθος ἦν πέπων, κἀμάνθανον τὸν θυμὸν ἐκδραμόντα μοι μείζω κολαστὴν τῶν πρὶν ἡμαρτημένων, τὸ τηνίκ’ ἤδη τοῦτο μὲν πόλις βίᾳ ἤλαυνέ μ’ ἐκ γῆς χρόνιον, οἱ δ’ ἐπωφελεῖν, οἱ τοῦ πατρὸς τῷ πατρὶ δυνάμενοι τὸ δρᾶν οὐκ ἠθέλησαν, ἀλλ’ ἔπους μικροῦ χάριν φυγάς σφιν ἔξω πτωχὸς ἠλώμην ἀεί.
Ἐκ ταῖνδε δ’ οὔσαιν παρθένοιν, ὅσον φύσις δίδωσιν αὐταῖν, καὶ τροφὰς ἔχω βίου καὶ γῆς ἄδειαν καὶ γένους ἐπάρκεσιν· τὼ δ’ ἀντὶ τοῦ φύσαντος εἱλέσθην θρόνους καὶ σκῆπτρα κραίνειν καὶ τυραννεύειν χθονός.
Ἀλλ’ οὔ τι μὴ λάχωσι τοῦδε συμμάχου, οὔτε σφιν ἀρχῆς τῆσδε Καδμείας ποτὲ ὄνησις ἥξει· τοῦτ’ ἐγᾦδα, τῆσδέ τε μαντεῖ’ ἀκούων, συννοῶν τε τἀξ ἐμοῦ παλαίφαθ’ ἅ μοι Φοῖβος ἤνυσέν ποτε.
Πρὸς ταῦτα καὶ Κρέοντα πεμπόντων ἐμοῦ μαστῆρα, κεἴ τις ἄλλος ἐν πόλει σθένει· ἐὰν γὰρ ὑμεῖς, ὦ ξένοι, θέλητέ μου σὺν ταῖσδε ταῖς σεμναῖσι δημούχοις θεαῖς ἀλκὴν ποεῖσθαι, τῇδε μὲν πόλει μέγαν σωτῆρ’ ἀρεῖσθε, τοῖς δ’ ἐμοῖς ἐχθροῖς πόνους.
Ἐπάξιος μέν, Οἰδίπους, κατοικτίσαι, αὐτός τε παῖδές θ’ αἵδ’· ἐπεὶ δὲ τῆσδε γῆς σωτῆρα σαυτὸν τῷδ’ ἐπεμβάλλεις λόγῳ, παραινέσαι σοι βούλομαι τὰ σύμφορα.
Ὦ φίλταθ’, ὡς νῦν πᾶν τελοῦντι προξένει.
Θοῦ νῦν καθαρμὸν τῶνδε δαιμόνων, ἐφ’ ἃς τὸ πρῶτον ἵκου καὶ κατέστειψας πέδον.
Τρόποισι ποίοις; ὦ ξένοι, διδάσκετε.
Πρῶτον μὲν ἱρὰς ἐξ ἀειρύτου χοὰς κρήνης ἐνεγκοῦ δι’ ὁσίων χειρῶν θιγών.
Ὅταν δὲ τοῦτο χεῦμ’ ἀκήρατον λάβω; Κρατῆρές εἰσιν, ἀνδρὸς εὔχειρος τέχνη, ὧν κρᾶτ’ ἔρεψον καὶ λαβὰς ἀμφιστόμους.
Θαλλοῖσιν, ἢ κρόκαισιν, ἢ ποίῳ τρόπῳ; Οἰός <γε> νεαρᾶς νεοπόκῳ μαλλῷ λαβών.
Εἶεν· τὸ δ’ ἔνθεν ποῖ τελευτῆσαί με χρή; Χοὰς χέασθαι στάντα πρὸς πρώτην ἕω.
Ἦ τοῖσδε κρωσσοῖς οἷς λέγεις χέω τάδε; Τρισσάς γε πηγάς· τὸν τελευταῖον δ’ ὅλον.
Τοῦ τόνδε πλήσας θῶ; δίδασκε καὶ τόδε.
Ὕδατος, μελίσσης· μηδὲ προσφέρειν μέθυ.
Ὅταν δὲ τούτων γῆ μελάμφυλλος τύχῃ; Τρὶς ἐννέ’ αὐτῇ κλῶνας ἐξ ἀμφοῖν χεροῖν τιθεὶς ἐλαίας, τάσδ’ ἐπεύχεσθαι λιτάς— Τούτων ἀκοῦσαι βούλομαι· μέγιστα γάρ.
Ὥς σφας καλοῦμεν Εὐμενίδας, ἐξ εὐμενῶν στέρνων δέχεσθαι τὸν ἱκέτην σωτήριον αἰτοῦ σύ τ’ αὐτὸς κεἴ τις ἄλλος ἀντὶ σοῦ, ἄπυστα φωνῶν μηδὲ μηκύνων βοήν· ἔπειτ’ ἀφέρπειν ἄστροφος. Καὶ ταῦτά σοι δράσαντι θαρσῶν ἂν παρασταίην ἐγώ, ἄλλως δὲ δειναίνοιμ’ ἄν, ὦ ξέν’, ἀμφὶ σοί.
Ὦ παῖδε, κλύετον τῶνδε προσχώρων ξένων; Ἠκούσαμέν τε χὤ τι δεῖ πρόστασσε δρᾶν.
Ἐμοὶ μὲν οὐχ ὁδωτά· λείπομαι γὰρ ἐν τῷ μὴ δύνασθαι μήθ’ ὁρᾶν, δυοῖν κακοῖν· σφῷν δ’ ἁτέρα μολοῦσα πραξάτω τάδε.
Ἀρκεῖν γὰρ οἶμαι κἀντὶ μυρίων μίαν ψυχὴν τάδ’ ἐκτίνουσαν, ἢν εὔνους παρῇ.
Ἀλλ’ ἐν τάχει τι πράσσετον· μόνον δέ με μὴ λείπετ’· οὐ γὰρ ἂν σθένοι τοὐμὸν δέμας ἔρημον ἕρπειν οὐδ’ ὑφηγητοῦ δίχα.
Ἀλλ’ εἶμ’ ἐγὼ τελοῦσα· τὸν τόπον δ’ ἵνα χρἤσταί μ’ ἐφευρεῖν, τοῦτο βούλομαι μαθεῖν.
Τοὐκεῖθεν ἄλσους, ὦ ξένη, τοῦδ’. Ἢν δέ του σπάνιν τιν’ ἴσχῃς, ἔστ’ ἔποικος ὃς φράσει.
Χωροῖμ’ ἂν ἐς τόδ’· Ἀντιγόνη, σὺ δ’ ἐνθάδε φύλασσε πατέρα τόνδε· τοῖς τεκοῦσι γὰρ οὐδ’ εἰ πονεῖ τις, δεῖ πόνου μνήμην ἔχειν.
Δεινὸν μὲν τὸ πάλαι κείμενον ἤδη  κακόν, ὦ ξεῖν’, ἐπεγείρειν· ὅμως δ’ ἔραμαί <τι> πυθέσθαι— Τί τοῦτο; τᾶς δειλαίας ἀπόρου φανείσας ἀλγηδόνος, ᾇ ξυνέστας.
Μὴ πρὸς ξενίας ἀνοίξῃς τᾶς σᾶς· γέγον’ ἔργ’ ἀναιδῆ.
Τό τοι πολὺ καὶ μηδαμὰ λῆγον χρῄζω, ξεῖν’, ὀρθὸν ἄκουσμ’ ἀκοῦσαι.
Ὤμοι. Στέρξον, ἱκετεύω.
Φεῦ φεῦ. Πείθου· κἀγὼ γὰρ ὅσον σὺ προσχρῄζεις.
Ἤνεγκον κακότατ’, ὦ ξένοι, ἤνεγκ’  ἀέκων μέν, θεὸς ἴστω· τούτων δ’ αὐθαίρετον οὐδέν.
Ἀλλ’ ἐς τί; Κακᾷ μ’ εὐνᾷ πόλις οὐδὲν ἴδρις γάμων ἐνέδησεν ἄτᾳ.
Ἦ ματρόθεν, ὡς ἀκούω, δυσώνυμα λέκτρ’ ἐπλήσω; Ὤμοι, θάνατος μὲν τάδ’ ἀκούειν, ὦ ξεῖν’· αὗται δὲ δύ’ ἐξ ἐμοῦ <μὲν>— Πῶς φῄς; παῖδε, δύο δ’ ἄτα— Ὦ Ζεῦ.
ματρὸς κοινᾶς ἀπέβλαστον ὠδῖνος.
Σαί τἄρ’ ἀπόγονοί τ’ εἰσὶ καὶ—  Κοιναί γε πατρὸς ἀδελφεαί.
Ἰώ. Ἰὼ δῆτα μυρίων γ’ ἐπιστροφαὶ κακῶν.
Ἔπαθες— Ἔπαθον ἄλαστ’ ἔχειν.
Ἔρεξας— Οὐκ ἔρεξα. Τί γάρ; Ἐδεξάμην δῶρον ὃ μήποτ’ ἐγὼ ταλακάρδιος ἐπωφελήσας πόλεος ἐξελέσθαι.
Δύστανε, τί γάρ; ἔθου φόνον—  Τί τοῦτο; τί δ’ ἐθέλεις μαθεῖν; πατρός; Παπαῖ, δευτέραν ἔπαισας, ἐπὶ νόσῳ νόσον.
Ἔκανες— Ἔκανον. Ἔχει δέ μοι— Τί τοῦτο; πρὸς δίκας τι. Τί γάρ; Ἐγὼ φράσω· καὶ γὰρ ἄνους ἐφόνευσα καὶ ὤλεσα· νόμῳ δὲ καθαρός, ἄϊδρις ἐς τόδ’ ἦλθον.
Καὶ μὴν ἄναξ ὅδ’ ἡμὶν Αἰγέως γόνος Θησεὺς κατ’ ὀμφὴν σὴν ἀποσταλεὶς πάρα.
Πολλῶν ἀκούων ἔν τε τῷ πάρος χρόνῳ τὰς αἱματηρὰς ὀμμάτων διαφθορὰς ἔγνωκά σ’, ὦ παῖ Λαΐου, τανῦν θ’ ὁδοῖς ἐν ταῖσδ’ ἀκούων μᾶλλον ἐξεπίσταμαι.
Σκευή τε γάρ σε καὶ τὸ δύστηνον κάρα δηλοῦτον ἡμῖν ὄνθ’ ὃς εἶ, καί σ’ οἰκτίσας θέλω ’περέσθαι, δύσμορ’ Οἰδίπου, τίνα πόλεως ἐπέστης προστροπὴν ἐμοῦ τ’ ἔχων.
αὐτός τε χἠ σὴ δύσμορος παραστάτις.
Δίδασκε· δεινὴν γάρ τιν’ ἂν πρᾶξιν τύχοις λέξας ὁποίας ἐξαφισταίμην ἐγώ, ὃς οἶδα καὐτὸς ὡς ἐπαιδεύθην ξένος, ὥσπερ σύ, χὤς τις πλεῖστ’ ἀνὴρ ἐπὶ ξένης ἤθλησα κινδυνεύματ’ ἐν τὠμῷ κάρᾳ· ὥστε ξένον γ’ ἂν οὐδέν’ ὄνθ’, ὥσπερ σὺ νῦν, ὑπεκτραποίμην μὴ οὐ συνεκσῴζειν· ἐπεὶ ἔξοιδ’ ἀνὴρ ὢν χὤτι τῆς ἐς αὔριον οὐδὲν πλέον μοι σοῦ μέτεστιν ἡμέρας.
Θησεῦ, τὸ σὸν γενναῖον ἐν σμικρῷ λόγῳ παρῆκεν ὥστε βραχέ’ ἐμοὶ δεῖσθαι φράσαι· σὺ γάρ μ’ ὅς εἰμι κἀφ’ ὅτου πατρὸς γεγὼς καὶ γῆς ὁποίας ἦλθον, εἰρηκὼς κυρεῖς· ὥστ’ ἐστί μοι τὸ λοιπὸν οὐδὲν ἄλλο πλὴν εἰπεῖν ἃ χρῄζω, χὠ λόγος διοίχεται.
Τοῦτ’ αὐτὸ νῦν δίδασχ’, ὅπως ἂν ἐκμάθω.
Δώσων ἱκάνω τοὐμὸν ἄθλιον δέμας σοὶ δῶρον, οὐ σπουδαῖον εἰς ὄψιν· τὰ δὲ κέρδη παρ’ αὐτοῦ κρείσσον’ ἢ μορφὴ καλή.
Ποῖον δὲ κέρδος ἀξιοῖς ἥκειν φέρων; Χρόνῳ μάθοις ἄν, οὐχὶ τῷ παρόντι που.
Ποίῳ γὰρ ἡ σὴ προσφορὰ δηλώσεται; Ὅταν θάνω ’γὼ καὶ σύ μου ταφεὺς γένῃ.
Τὰ λοίσθι’ αἰτῇ τοῦ βίου, τὰ δ’ ἐν μέσῳ ἢ λῆστιν ἴσχεις ἢ δι’ οὐδενὸς ποιῇ.
Ἐνταῦθα γάρ μοι κεῖνα συγκομίζεται.
Ἀλλ’ ἐν βραχεῖ δὴ τήνδε μ’ ἐξαιτῇ χάριν.
Ὅρα γε μήν· οὐ σμικρός, οὔχ, ἁγὼν ὅδε.
Πότερα τὰ τῶν σῶν ἐκγόνων ἢ ’μοῦ λέγεις; Κεῖνοι κομίζειν κεῖσ’ ἀναγκάζουσί με.
Ἀλλ’, εἰ θέλοντά γ’; οὐδὲ σοὶ φεύγειν καλόν.
Ἀλλ’ οὐδ’, ὅτ’ αὐτὸς ἤθελον, παρίεσαν.
Ὦ μῶρε, θυμὸς δ’ ἐν κακοῖς οὐ ξύμφορον.
Ὅταν μάθῃς μου, νουθέτει· τανῦν δ’ ἔα.
Δίδασκ’· ἄνευ γνώμης γὰρ οὔ με χρὴ λέγειν.
Πέπονθα, Θησεῦ, δεινὰ πρὸς κακοῖς κακά.
Ἦ τὴν παλαιὰν ξυμφορὰν γένους ἐρεῖς; Οὐ δῆτ’, ἐπεὶ πᾶς τοῦτό γ’ Ἑλλήνων θροεῖ.
Τί γὰρ τὸ μεῖζον ἢ κατ’ ἄνθρωπον νοσεῖς; Οὕτως ἔχει μοι· γῆς ἐμῆς ἀπηλάθην πρὸς τῶν ἐμαυτοῦ σπερμάτων· ἔστιν δέ μοι πάλιν κατελθεῖν μήποθ’, ὡς πατροκτόνῳ.
Πῶς δῆτά σ’ ἂν πεμψαίαθ’, ὥστ’ οἰκεῖν δίχα; Τὸ θεῖον αὐτοὺς ἐξαναγκάσει στόμα.
Ποῖον πάθος δείσαντας ἐκ χρηστηρίων; Ὅτι σφ’ ἀνάγκη τῇδε πληγῆναι χθονί.
Καὶ πῶς γένοιτ’ ἂν τἀμὰ κἀκείνων πικρά; Ὦ φίλτατ’ Αἰγέως παῖ, μόνοις οὐ γίγνεται θεοῖσι γῆρας οὐδὲ κατθανεῖν ποτε, τὰ δ’ ἄλλα συγχεῖ πάνθ’ ὁ παγκρατὴς χρόνος· φθίνει μὲν ἰσχὺς γῆς, φθίνει δὲ σώματος.
θνῄσκει δὲ πίστις, βλαστάνει δ’ ἀπιστία, καὶ πνεῦμα ταὐτὸν οὔποτ’ οὔτ’ ἐν ἀνδράσιν Φίλοις βέβηκεν οὔτε πρὸς πόλιν πόλει· τοῖς μὲν γὰρ ἤδη, τοῖς δ’ ἐν ὑστέρῳ χρόνῳ τὰ τερπνὰ πικρὰ γίγνεται καὖθις φίλα.
Καὶ ταῖσι Θήβαις εἰ τανῦν εὐημερεῖ καλῶς τὰ πρὸς σέ, μυρίας ὁ μυρίος χρόνος τεκνοῦται νύκτας ἡμέρας τ’ ἰών.
ἐν αἷς τὰ νῦν ξύμφωνα δεξιώματα δόρει διασκεδῶσιν ἐκ σμικροῦ λόγου· ἵν’ οὑμὸς εὕδων καὶ κεκρυμμένος νέκυς ψυχρός ποτ’ αὐτῶν θερμὸν αἷμα πίεται, εἰ Ζεὺς ἔτι Ζεὺς χὠ Διὸς Φοῖβος σαφής.
Ἀλλ’ οὐ γὰρ αὐδᾶν ἡδὺ τἀκίνητ’ ἔπη, ἔα μ’ ἐν οἷσιν ἠρξάμην, τὸ σὸν μόνον πιστὸν φυλάσσων· κοὔποτ’ Οἰδίπουν ἐρεῖς ἀχρεῖον οἰκητῆρα δέξασθαι τόπων τῶν ἐνθάδ’, εἴπερ μὴ θεοὶ ψεύσουσί με.
Ἄναξ, πάλαι καὶ ταῦτα καὶ τοιαῦτ’ ἔπη γῇ τῇδ’ ὅδ’ ἁνὴρ ὡς τελῶν ἐφαίνετο.
Τίς δῆτ’ ἂν ἀνδρὸς εὐμένειαν ἐκβάλοι τοιοῦδ’; ὅτῳ πρῶτον μὲν ἡ δορύξενος κοινὴ παρ’ ἡμῖν αἰέν ἐστιν ἑστία, ἔπειτα δ’ ἱκέτης δαιμόνων ἀφιγμένος γῇ τῇδε κἀμοὶ δασμὸν οὐ σμικρὸν τίνει.
Ἁγὼ σεβισθεὶς οὔποτ’ ἐκβαλῶ χάριν τὴν τοῦδε, χώρᾳ δ’ ἔμπαλιν κατοικιῶ.
Εἰ δ’ ἐνθάδ’ ἡδὺ τῷ ξένῳ μίμνειν, σέ νιν τάξω φυλάσσειν· εἰ δ’ ἐμοῦ στείχειν μέτα τόδ’ ἡδὺ—τούτων, Οἰδίπου, δίδωμί σοι κρίναντι χρῆσθαι· τῇδε γὰρ ξυνοίσομαι.
Ὦ Ζεῦ, διδοίης τοῖσι τοιούτοισιν εὖ.
Τί δῆτα χρῄζεις; ἦ δόμους στείχειν ἐμούς; Εἴ μοι θέμις γ’ ἦν· ἀλλ’ ὁ χῶρός ἐσθ’ ὅδε— Ἐν ᾧ τί πράξεις; οὐ γὰρ ἀντιστήσομαι· ἐν ᾧ κρατήσω τῶν ἔμ’ ἐκβεβληκότων— Μέγ’ ἂν λέγοις δώρημα τῆς ξυνουσίας.
εἰ σοί γ’ ἅπερ φῂς ἐμμενεῖ τελοῦντί μοι.
Θάρσει τὸ τοῦδέ γ’ ἀνδρός· οὔ σε μὴ προδῶ.
Οὔτοι σ’ ὑφ’ ὅρκου γ’ ὡς κακὸν πιστώσομαι.
Οὔκουν πέρα γ’ ἂν οὐδὲν ἢ λόγῳ φέροις.
Πῶς οὖν ποιήσεις; Τοῦ μάλιστ’ ὄκνος σ’ ἔχει; Ἥξουσιν ἄνδρες— Ἀλλὰ τοῖσδ’ ἔσται μέλον.
Ὅρα με λείπων— Μὴ δίδασχ’ ἃ χρή με δρᾶν.
Ὀκνοῦντ’ ἀνάγκη— Τοὐμὸν οὐκ ὀκνεῖ κέαρ.
Οὐκ οἶσθ’ ἀπειλάς— Οἶδ’ ἐγώ σε μή τινα ἐνθένδ’ ἀπάξοντ’ ἄνδρα πρὸς βίαν ἐμοῦ.
Πολλαὶ δ’ ἀπειλαὶ πολλὰ δὴ μάτην ἔπη θυμῷ κατηπείλησαν, ἀλλ’ ὁ νοῦς ὅταν αὑτοῦ γένηται, φροῦδα τἀπειλήματα.
Κείνοις δ’ ἴσως κεἰ δείν’ ἐπερρώσθη λέγειν τῆς σῆς ἀγωγῆς, οἶδ’ ἐγώ, φανήσεται μακρὸν τὸ δεῦρο πέλαγος οὐδὲ πλώσιμον.
Θαρσεῖν μὲν οὖν ἔγωγε κἄνευ τῆς ἐμῆς γνώμης ἐπαινῶ, Φοῖβος εἰ προὔπεμψέ σε· ὅμως δὲ κἀμοῦ μὴ παρόντος οἶδ’ ὅτι τοὐμὸν φυλάξει σ’ ὄνομα μὴ πάσχειν κακῶς.
Εὐίππου, ξένε, τᾶσδε χώ-  ρας ἵκου τὰ κράτιστα γᾶς ἔπαυλα, τὸν ἀργῆτα Κολωνόν, ἔνθ’ ἁ λίγεια μινύρεται θαμίζουσα μάλιστ’ ἀη- δὼν χλωραῖς ὑπὸ βάσσαις, τὸν οἰνῶπα νέμουσα κις- σὸν καὶ τὰν ἄβατον θεοῦ φυλλάδα μυριόκαρπον ἀνήλιον ἀνήνεμόν τε πάντων χειμώνων· ἵν’ ὁ Βακχιώ- τας ἀεὶ Διόνυσος ἐμβατεύει θείαις ἀμφιπολῶν τιθήναις.
Θάλλει δ’ οὐρανίας ὑπ’ ἄ-  χνας ὁ καλλίβοτρυς κατ’ ἦμαρ αἰεὶ νάρκισσος, μεγάλαιν θεαῖν ἀρχαῖον στεφάνωμ’, ὅ τε χρυσαυγὴς κρόκος· οὐδ’ ἄυ- πνοι κρῆναι μινύθουσιν Κηφισοῦ νομάδες ῥεέ- θρων, ἀλλ’ αἰὲν ἐπ’ ἤματι ὠκυτόκος πεδίων ἐπινίσεται ἀκηράτῳ σὺν ὄμβρῳ στερνούχου χθονός· οὐδὲ Μου- σᾶν χοροί νιν ἀπεστύγησαν, οὐδ’ αὖ ἁ χρυσάνιος Ἀφροδίτα.
Ἔστιν δ’ οἷον ἐγὼ γᾶς  Ἀσίας οὐκ ἐπακούω, οὐδ’ ἐν τᾷ μεγάλᾳ Δωρίδι νάσῳ Πέλοπος πώποτε βλαστὸν φύτευμ’ ἀχείρωτον αὐτοποιόν, ἐγχέων φόβημα δαΐων, ὃ τᾷδε θάλλει μέγιστα χώρᾳ, γλαυκᾶς παιδοτρόφου φύλλον ἐλαίας· τὸ μέν τις οὐ νεαρὸς οὔτε γήρᾳ σημαίνων ἁλιώσει χερὶ πέρσας· ὁ γὰρ αἰὲν ὁρῶν κύκλος λεύσσει νιν Μορίου Διὸς χἀ γλαυκῶπις Ἀθάνα.
Ἄλλον δ’ αἶνον ἔχω μα-  τροπόλει τᾷδε κράτιστον, δῶρον τοῦ μεγάλου δαίμονος, εἰπεῖν, <ἐμὸν> αὔχημα μέγιστον, εὔιππον, εὔπωλον, εὐθάλασσον.
Ὦ παῖ Κρόνου, σὺ γάρ νιν εἰς τόδ’ εἷσας αὔχημ’, ἄναξ Ποσειδάν, ἵπποισιν τὸν ἀκεστῆρα χαλινὸν πρώταισι ταῖσδε κτίσας ἀγυιαῖς· ἁ δ’ εὐήρετμος ἔκπαγλ’ ἁλία χερ- σὶ παραπτομένα πλάτα θρῴσκει, τῶν ἑκατομπόδων Νηρῄδων ἀκόλουθος.
Ὦ πλεῖστ’ ἐπαίνοις εὐλογούμενον πέδον, νῦν σὸν τὰ λαμπρὰ ταῦτα δὴ φαίνειν ἔπη.
Τί δ’ ἔστιν, ὦ παῖ, καινόν; Ἆσσον ἔρχεται Κρέων ὅδ’ ἡμῖν οὐκ ἄνευ πομπῶν, πάτερ.
Ὦ φίλτατοι γέροντες, ἐξ ὑμῶν ἐμοὶ φαίνοιτ’ ἂν ἤδη τέρμα τῆς σωτηρίας.
Θάρσει, παρέσται. Καὶ γάρ, εἰ γέρων ἐγώ, τὸ τῆσδε χώρας οὐ γεγήρακεν σθένος.
Ἄνδρες χθονὸς τῆσδ’ εὐγενεῖς οἰκήτορες, ὁρῶ τιν’ ὑμᾶς ὀμμάτων εἰληφότας φόβον νεώρη τῆς ἐμῆς ἐπεισόδου· ὃν μήτ’ ὀκνεῖτε μήτ’ ἀφῆτ’ ἔπος κακόν.
Ἥκω γὰρ οὐχ ὡς δρᾶν τι βουληθείς, ἐπεὶ γέρων μέν εἰμι, πρὸς πόλιν δ’ ἐπίσταμαι σθένουσαν ἥκων, εἴ τιν’ Ἑλλάδος, μέγα· ἀλλ’ ἄνδρα τόνδε τηλικόσδ’ ἀπεστάλην πείσων ἕπεσθαι πρὸς τὸ Καδμείων πέδον, οὐκ ἐξ ἑνὸς στείλαντος ἀλλ’ ἀνδρῶν ὑπὸ πάντων κελευσθείς, οὕνεχ’ ἧκέ μοι γένει τὰ τοῦδε πενθεῖν πήματ’ εἰς πλεῖστον πόλεως.
Ἀλλ’, ὦ ταλαίπωρ’ Οἰδίπους, κλύων ἐμοῦ ἱκοῦ πρὸς οἴκους· πᾶς σε Καδμείων λεὼς καλεῖ δικαίως, ἐκ δὲ τῶν μάλιστ’ ἐγώ, ὅσῳπερ, εἰ μὴ πλεῖστον ἀνθρώπων ἔφυν κάκιστος, ἀλγῶ τοῖσι σοῖς κακοῖς, γέρον, ὁρῶν σε τὸν δύστηνον ὄντα μὲν ξένον, ἀεὶ δ’ ἀλήτην κἀπὶ προσπόλου μιᾶς βιοστερῆ χωροῦντα, τὴν ἐγὼ τάλας οὐκ ἄν ποτ’ ἐς τοσοῦτον αἰκίας πεσεῖν ἔδοξ’, ὅσον πέπτωκεν ἥδε δύσμορος, ἀεί σε κηδεύουσα καὶ τὸ σὸν κάρα πτωχῷ διαίτῃ, τηλικοῦτος, οὐ γάμων ἔμπειρος, ἀλλὰ τοὐπιόντος ἁρπάσαι.
Ἆρ’ ἄθλιον τοὔνειδος, ὦ τάλας ἐγώ, ὠνείδισ’ εἰς σὲ κἀμὲ καὶ τὸ πᾶν γένος; ἀλλ’, οὐ γὰρ ἔστι τἀμφανῆ κρύπτειν, σύ νυν πρὸς θεῶν πατρῴων, Οἰδίπους, πεισθεὶς ἐμοὶ κρύψον θελήσας ἄστυ καὶ δόμους μολεῖν τοὺς σοὺς πατρῴους, τήνδε τὴν πόλιν φίλως εἰπών· ἐπαξία γάρ· ἡ δ’ οἴκοι πλέον δίκῃ σέβοιτ’ ἂν οὖσα σὴ πάλαι τροφός.
Ὦ πάντα τολμῶν κἀπὸ παντὸς ἂν φέρων λόγου δικαίου μηχάνημα ποικίλον, τί ταῦτα πειρᾷ κἀμὲ δεύτερον θέλεις ἑλεῖν ἐν οἷς μάλιστ’ ἂν ἀλγοίην ἁλούς; Πρόσθεν τε γάρ με τοῖσιν οἰκείοις κακοῖς νοσοῦνθ’, ὅτ’ ἦν μοι τέρψις ἐκπεσεῖν χθονός, οὐκ ἤθελες θέλοντι προσθέσθαι χάριν, ἀλλ’ ἡνίκ’ ἤδη μεστὸς ἦ θυμούμενος καὶ τοὐν δόμοισιν ἦν διαιτᾶσθαι γλυκύ, τότ’ ἐξεώθεις κἀξέβαλλες, οὐδέ σοι τὸ συγγενὲς τοῦτ’ οὐδαμῶς τότ’ ἦν φίλον· νῦν τ’ αὖθις, ἡνίκ’ εἰσορᾷς πόλιν τέ μοι ξυνοῦσαν εὔνουν τήνδε καὶ γένος τὸ πᾶν, πειρᾷ μετασπᾶν, σκληρὰ μαλθακῶς λέγων.
Καίτοι τίς αὕτη τέρψις ἄκοντας φιλεῖν; ὥσπερ τις εἴ σοι λιπαροῦντι μὲν τυχεῖν μηδὲν διδοίη μηδ’ ἐπαρκέσαι θέλοι, πλήρη δ’ ἔχοντι θυμὸν ὧν χρῄζοις, τότε δωροῖθ’, ὅτ’ οὐδὲν ἡ χάρις χάριν φέροι· ἆρ’ ἂν ματαίου τῆσδ’ ἂν ἡδονῆς τύχοις; τοιαῦτα μέντοι καὶ σὺ προσφέρεις ἐμοί, λόγῳ μὲν ἐσθλά, τοῖσι δ’ ἔργοισιν κακά.
Φράσω δὲ καὶ τοῖσδ’, ὥς σε δηλώσω κακόν.
Ἥκεις ἔμ’ ἄξων, οὐχ ἵν’ ἐς δόμους ἄγῃς, ἀλλ’ ὡς πάραυλον οἰκίσῃς, πόλις δέ σοι κακῶν ἄνατος τῆσδ’ ἀπαλλαχθῇ χθονός.
Οὐκ ἔστι σοι ταῦτ’, ἀλλά σοι τάδ’ ἔστ’, ἐκεῖ χώρας ἀλάστωρ οὑμὸς ἐνναίων ἀεί· ἔστιν δὲ παισὶ τοῖς ἐμοῖσι τῆς ἐμῆς χθονὸς λαχεῖν τοσοῦτον, ἐνθανεῖν μόνον.
Ἆρ’ οὐκ ἄμεινον ἢ σὺ τἀν Θήβαις φρονῶ; πολλῷ γ’, ὅσῳπερ κἀκ σαφεστέρων κλύω, Φοίβου τε καὐτοῦ Ζηνός, ὃς κείνου πατήρ.
Τὸ σὸν δ’ ἀφῖκται δεῦρ’ ὑπόβλητον στόμα, πολλὴν ἔχον στόμωσιν· ἐν δὲ τῷ λέγειν κάκ’ ἂν λάβοις τὰ πλείον’ ἢ σωτήρια.
Ἀλλ’ οἶδα γάρ σε ταῦτα μὴ πείθων, ἴθι, ἡμᾶς δ’ ἔα ζῆν ἐνθάδ’· οὐ γὰρ ἂν κακῶς οὐδ’ ὧδ’ ἔχοντες ζῷμεν, εἰ τερποίμεθα.
Πότερα νομίζεις δυστυχεῖν ἔμ’ ἐς τὰ σὰ ἢ σ’ εἰς τὰ σαυτοῦ μᾶλλον ἐν τῷ νῦν λόγῳ; Ἐμοὶ μέν ἐσθ’ ἥδιστον εἰ σὺ μήτ’ ἐμὲ πείθειν οἷός τ’ εἶ μήτε τούσδε τοὺς πέλας.
Ὦ δύσμορ’, οὐδὲ τῷ χρόνῳ φύσας φανῇ φρένας ποτ’, ἀλλὰ λῦμα τῷ γήρᾳ τρέφῃ; Γλώσσῃ σὺ δεινός· ἄνδρα δ’ οὐδέν’ οἶδ’ ἐγὼ δίκαιον ὅστις ἐξ ἅπαντος εὖ λέγει.
Χωρὶς τό τ’ εἰπεῖν πολλὰ καὶ τὸ καίρια.
Ὡς δὴ σὺ βραχέα, ταῦτα δ’ ἐν καιρῷ λέγεις.
Οὐ δῆθ’ ὅτῳ γε νοῦς ἴσος καὶ σοὶ πάρα.
Ἄπελθ’, ἐρῶ γὰρ καὶ πρὸ τῶνδε, μηδέ με φύλασσ’ ἐφορμῶν ἔνθα χρὴ ναίειν ἐμέ.
Μαρτύρομαι τούσδ’, οὐ σέ. Πρὸς δὲ τοὺς φίλους οἷ’ ἀνταμείβῃ ῥήματ’, ἤν σ’ ἕλω ποτέ— Τίς δ’ ἄν με τῶνδε συμμάχων ἕλοι βίᾳ; Ἦ μὴν σὺ κἄνευ τοῦδε λυπηθεὶς ἔσῃ.
Ποίῳ σὺν ἔργῳ τοῦτ’ ἀπειλήσας ἔχεις; Παίδοιν δυοῖν σοι τὴν μὲν ἀρτίως ἐγὼ ξυναρπάσας ἔπεμψα, τὴν δ’ ἄξω τάχα.
Οἴμοι. Τάχ’ ἕξεις μᾶλλον οἰμώζειν τάδε.
Τὴν παῖδ’ ἔχεις μου; Τήνδε τ’ οὐ μακροῦ χρόνου.
Ἰὼ ξένοι, τί δράσετ’; ἦ προδώσετε, κοὐκ ἐξελᾶτε τὸν ἀσεβῆ τῆσδε χθονός; Χώρει, ξέν’, ἔξω θᾶσσον· οὔτε γὰρ τὰ νῦν δίκαια πράσσεις οὔθ’ ἃ πρόσθεν εἴργασαι.
Ὑμῖν ἂν εἴη τήνδε καιρὸς ἐξάγειν ἄκουσαν, εἰ θέλουσα μὴ πορεύσεται.
Οἴμοι τάλαινα, ποῖ φύγω; ποίαν λάβω θεῶν ἄρηξιν ἢ βροτῶν; Τί δρᾷς, ξένε· Οὐχ ἅψομαι τοῦδ’ ἀνδρός, ἀλλὰ τῆς ἐμῆς.
Ὦ γῆς ἄνακτες. Ὦ ξέν’, οὐ δίκαια δρᾷς.
Δίκαια. Πῶς δίκαια; Τοὺς ἐμοὺς ἄγω.
Ἰὼ πόλις.
Τί δρᾷς, ὦ ξέν’; οὐκ ἀφήσεις; τάχ’ εἰς βάσανον εἶ χερῶν.
Εἴργου. Σοῦ μὲν οὔ, τάδε γε μωμένου.
Πόλει μάχῃ γάρ, εἴ τι πημανεῖς ἐμέ.
Οὐκ ἠγόρευον ταῦτ’ ἐγώ; Μέθες χεροῖν τὴν παῖδα θᾶσσον. Μὴ ’πίτασσ’ ἃ μὴ κρατεῖς.
Χαλᾶν λέγω σοι. Σοὶ δ’ ἔγωγ’ ὁδοιπορεῖν.
Πρόβαθ’ ὧδε, βᾶτε, βᾶτ’, ἔντοποι· πόλις ἐναίρεται, πόλις ἐμά, σθένει· πρόβαθ’ ὧδέ μοι.
Ἀφέλκομαι δύστηνος, ὦ ξένοι, ξένοι.
Ποῦ, τέκνον, εἶ μοι; Πρὸς βίαν πορεύομαι.
Ὄρεξον, ὦ παῖ, χεῖρας. Ἀλλ’ οὐδὲν σθένω.
Οὐκ ἄξεθ’ ὑμεῖς; Ὦ τάλας ἐγώ, τάλας.
Οὔκουν ποτ’ ἐκ τούτοιν γε μὴ σκήπτροιν ἔτι ὁδοιπορήσεις· ἀλλ’ ἐπεὶ νικᾶν θέλεις πατρίδα <τε> τὴν σὴν καὶ φίλους, ὑφ’ ὧν ἐγὼ ταχθεὶς τάδ’ ἔρδω καὶ τύραννος ὢν ὅμως, νίκα· χρόνῳ γάρ, οἶδ’ ἐγώ, γνώσῃ τάδε, ὁθούνεκ’ αὐτὸς αὐτὸν οὔτε νῦν καλὰ δρᾷς οὔτε πρόσθεν εἰργάσω βίᾳ φίλων, ὀργῇ χάριν δοὺς ἥ σ’ ἀεὶ λυμαίνεται.
Ἐπίσχες αὐτοῦ, ξεῖνε. Μὴ ψαύειν λέγω.
Οὔτοι σ’ ἀφήσω, τῶνδέ γ’ ἐστερημένος.
Καὶ μεῖζον ἆρα ῥύσιον πόλει τάχα θήσεις· ἐφάψομαι γὰρ οὐ ταύταιν μόναιν.
Ἀλλ’ ἐς τί τρέψῃ; Τόνδ’ ἀπάξομαι λαβών.
Δεινὸν λέγεις <σύ>. Τοῦτο νῦν πεπράξεται, ἢν μή μ’ ὁ κραίνων τῆσδε γῆς ἀπειργάθῃ.
Ὦ φθέγμ’ ἀναιδές, ἦ σὺ γὰρ ψαύεις ἐμοῦ; Αὐδῶ σιωπᾶν. Μὴ γὰρ αἵδε δαίμονες θεῖέν μ’ ἄφωνον τῆσδε τῆς ἀρᾶς ἔτι, ὅς μ’, ὦ κάκιστε, ψιλὸν ὄμμ’ ἀποσπάσας πρὸς ὄμμασιν τοῖς πρόσθεν ἐξοίχῃ βίᾳ.
Τοιγὰρ σὲ καὐτὸν καὶ γένος τὸ σὸν θεῶν ὁ πάντα λεύσσων Ἥλιος δοίη βίον τοιοῦτον οἷον κἀμὲ γηρᾶναί ποτε.
Ὁρᾶτε ταῦτα, τῆσδε γῆς ἐγχώριοι; Ὁρῶσι κἀμὲ καὶ σέ, καὶ φρονοῦσ’ ὅτι ἔργοις πεπονθὼς ῥήμασίν σ’ ἀμύνομαι.
Οὔτοι καθέξω θυμόν, ἀλλ’ ἄξω βίᾳ.
κεἰ μοῦνός εἰμι, τόνδε, καὶ γήρᾳ βαρύς.
Ἰὼ τάλας.
Ὅσον λῆμ’ ἔχων ἀφίκου, ξέν’, εἰ τάδε δοκεῖς τελεῖν.
Δοκῶ. Τάνδ’ ἄρ’ οὐκέτι νεμῶ πόλιν.
Τοῖς τοι δικαίοις χὠ βραχὺς νικᾷ μέγαν.
Ἀκούεθ’ οἷα φθέγγεται; Τά γ’ οὐ τελεῖ, <σαφῶς ἐγᾦδα>. Ζεύς γ’ ἂν εἰδείη, σὺ δ’ οὔ.
Ἆρ’ οὐχ ὕβρις τάδ’; Ὕβρις, ἀλλ’ ἀνεκτέα.
Ἰὼ πᾶς λεώς, ἰὼ γᾶς πρόμοι, μόλετε σὺν τάχει, μόλετ’· ἐπεὶ πέραν περῶσ’ οἵδε δή.
Τίς ποθ’ ἡ βοή; τί τοὔργον; ἐκ τίνος φόβου ποτὲ βουθυτοῦντά μ’ ἀμφὶ βωμὸν ἔσχετ’ ἐναλίῳ θεῷ τοῦδ’ ἐπιστάτῃ Κολωνοῦ; Λέξαθ’, ὡς εἰδῶ τὸ πᾶν, οὗ χάριν δεῦρ’ ᾖξα θᾶσσον ἢ καθ’ ἡδονὴν ποδός.
Ὦ φίλτατ’, ἔγνων γὰρ τὸ προσφώνημά σου, πέπονθα δεινὰ τοῦδ’ ὑπ’ ἀνδρὸς ἀρτίως.
Τὰ ποῖα ταῦτα; τίς δ’ ὁ πημήνας; λέγε.
Κρέων ὅδ’ ὃν δέδορκας οἴχεται τέκνων ἀποσπάσας μου τὴν μόνην ξυνωρίδα.
Πῶς εἶπας; Οἷά περ πέπονθ’ ἀκήκοας.
Οὔκουν τις ὡς τάχιστα προσπόλων μολὼν πρὸς τούσδε βωμοὺς πάντ’ ἀναγκάσει λεὼν ἄνιππον ἱππότην τε θυμάτων ἄπο σπεύδειν ἀπὸ ῥυτῆρος, ἔνθα δίστομοι μάλιστα συμβάλλουσιν ἐμπόρων ὁδοί, ὡς μὴ παρέλθωσ’ αἱ κόραι, γέλως δ’ ἐγὼ ξένῳ γένωμαι τῷδε χειρωθεὶς βίᾳ; ἴθ’, ὡς ἄνωγα, σὺν τάχει. Τοῦτον δ’ ἐγώ, εἰ μὲν δι’ ὀργῆς ἧκον ἧς ὅδ’ ἄξιος, ἄτρωτον οὐ μεθῆκ’ ἂν ἐξ ἐμῆς χερός· νῦν δ’ οὕσπερ αὐτὸς τοὺς νόμους εἰσῆλθ’ ἔχων, τούτοισι κοὐκ ἄλλοισιν ἁρμοσθήσεται.
Οὐ γάρ ποτ’ ἔξει τῆσδε τῆς χώρας, πρὶν ἂν κείνας ἐναργεῖς δεῦρό μοι στήσῃς ἄγων· ἐπεὶ δέδρακας οὔτ’ ἐμοῦ καταξίως οὔθ’ ὧν πέφυκας αὐτὸς οὔτε σῆς χθονός, ὅστις δίκαι’ ἀσκοῦσαν εἰσελθὼν πόλιν κἄνευ νόμου κραίνουσαν οὐδέν, εἶτ’ ἀφεὶς τὰ τῆσδε τῆς γῆς κύρι’ ὧδ’ ἐπεισπεσὼν ἄγεις θ’ ἃ χρῄζεις καὶ παρίστασαι βίᾳ· καί μοι πόλιν κένανδρον ἢ δούλην τινὰ ἔδοξας εἶναι, κἄμ’ ἴσον τῷ μηδενί.
Καίτοι σε Θῆβαί γ’ οὐκ ἐπαίδευσαν κακόν· οὐ γὰρ φιλοῦσιν ἄνδρας ἐκδίκους τρέφειν, οὐδ’ ἄν σ’ ἐπαινέσειαν, εἰ πυθοίατο συλῶντα τἀμὰ καὶ τὰ τῶν θεῶν, βίᾳ ἄγοντα φωτῶν ἀθλίων ἱκτήρια.
Οὔκουν ἔγωγ’ ἄν, σῆς ἐπεμβαίνων χθονός, οὐδ’ εἰ τὰ πάντων εἶχον ἐνδικώτατα, ἄνευ γε τοῦ κραίνοντος, ὅστις ἦν, χθονὸς οὔθ’ εἷλκον οὔτ’ ἂν ἦγον, ἀλλ’ ἠπιστάμην ξένον παρ’ ἀστοῖς ὡς διαιτᾶσθαι χρεών.
Σὺ δ’ ἀξίαν οὐκ οὖσαν αἰσχύνεις πόλιν τὴν αὐτὸς αὐτοῦ, καί σ’ ὁ πληθύων χρόνος γέρονθ’ ὁμοῦ τίθησι καὶ τοῦ νοῦ κενόν.
Εἶπον μὲν οὖν καὶ πρόσθεν, ἐννέπω δὲ νῦν, τὰς παῖδας ὡς τάχιστα δεῦρ’ ἄγειν τινά, εἰ μὴ μέτοικος τῆσδε τῆς χώρας θέλεις εἶναι βίᾳ τε κοὐχ ἑκών· καὶ ταῦτά σοι τῷ νῷ θ’ ὁμοίως κἀπὸ τῆς γλώσσης λέγω.
Ὁρᾷς ἵν’ ἥκεις, ὦ ξέν’; ὡς ἀφ’ ὧν μὲν εἶ φαίνῃ δίκαιος, δρῶν δ’ ἐφευρίσκῃ κακά.
Ἐγὼ οὔτ’ ἄνανδρον τήνδε τὴν πόλιν λέγω, ὦ τέκνον Αἰγέως, οὔτ’ ἄβουλον, ὡς σὺ φῄς, τοὔργον τόδ’ ἐξέπραξα, γιγνώσκων δ’ ὅτι οὐδείς ποτ’ αὐτοὺς τῶν ἐμῶν ἂν ἐμπέσοι ζῆλος ξυναίμων, ὥστ’ ἐμοῦ τρέφειν βίᾳ.
Ἤιδη δ’ ὁθούνεκ’ ἄνδρα καὶ πατροκτόνον κἄναγνον οὐ δεξοίατ’, οὐδ’ ὅτῳ γάμοι ξυνόντες ηὑρέθησαν ἀνόσιοι τέκνων.
Τοιοῦτον αὐτοῖς Ἄρεος εὔβουλον πάγον ἐγὼ ξυνῄδη χθόνιον ὄνθ’, ὃς οὐκ ἐᾷ τοιούσδ’ ἀλήτας τῇδ’ ὁμοῦ ναίειν πόλει· ᾧ πίστιν ἴσχων τήνδ’ ἐχειρούμην ἄγραν.
Καὶ ταῦτ’ ἂν οὐκ ἔπρασσον, εἰ μή μοι πικρὰς αὐτῷ τ’ ἀρὰς ἠρᾶτο καὶ τὠμῷ γένει· ἀνθ’ ὧν πεπονθὼς ἠξίουν τάδ’ ἀντιδρᾶν· θυμοῦ γὰρ οὐδέν ἐστι γῆρας ἄλλο πλὴν θανεῖν· θανόντων δ’ οὐδὲν ἄλγος ἅπτεται.
Πρὸς ταῦτα πράξεις οἷον ἂν θέλῃς· ἐπεὶ ἐρημία με, κεἰ δίκαι’ ὅμως λέγω, σμικρὸν τίθησι· πρὸς δὲ τὰς πράξεις ὅμως, καὶ τηλικόσδ’ ὤν, ἀντιδρᾶν πειράσομαι.
Ὦ λῆμ’ ἀναιδές, τοῦ καθυβρίζειν δοκεῖς, πότερον ἐμοῦ γέροντος ἢ σαυτοῦ, τόδε; ὅστις φόνους μοι καὶ γάμους καὶ συμφορὰς τοῦ σοῦ διῆκας στόματος, ἃς ἐγὼ τάλας ἤνεγκον ἄκων· θεοῖς γὰρ ἦν οὕτω φίλον, τάχ’ ἄν τι μηνίουσιν εἰς γένος πάλαι.
Ἐπεὶ καθ’ αὑτόν γ’ οὐκ ἂν ἐξεύροις ἐμοὶ ἁμαρτίας ὄνειδος οὐδὲν ἀνθ’ ὅτου τάδ’ εἰς ἐμαυτὸν τοὺς ἐμούς θ’ ἡμάρτανον.
Ἐπεὶ δίδαξον, εἴ τι θέσφατον πατρὶ χρησμοῖσιν ἱκνεῖθ’ ὥστε πρὸς παίδων θανεῖν, πῶς ἂν δικαίως τοῦτ’ ὀνειδίζοις ἐμοί, ὃς οὔτε βλάστας πω γενεθλίους πατρός, οὐ μητρὸς εἶχον, ἀλλ’ ἀγέννητος τότ’ ἦ; Εἰ δ’ αὖ φανεὶς δύστηνος, ὡς ἐγὼ ’φάνην, ἐς χεῖρας ἦλθον πατρὶ καὶ κατέκτανον, μηδὲν ξυνιεὶς ὧν ἔδρων εἰς οὕς τ’ ἔδρων, πῶς ἂν τό γ’ ἆκον πρᾶγμ’ ἂν εἰκότως ψέγοις; Μητρὸς δέ, τλῆμον, οὐκ ἐπαισχύνῃ γάμους οὔσης ὁμαίμου σῆς μ’ ἀναγκάζων λέγειν οἵους ἐρῶ τάχ’· οὐ γὰρ οὖν σιγήσομαι, σοῦ γ’ εἰς τόδ’ ἐξελθόντος ἀνόσιον στόμα.
Ἔτικτε γάρ μ’ ἔτικτεν, ὤμοι μοι κακῶν, οὐκ εἰδότ’ οὐκ εἰδυῖα, καὶ τεκοῦσά με αὑτῆς ὄνειδος παῖδας ἐξέφυσέ μοι.
Ἀλλ’ ἓν γὰρ οὖν ἔξοιδα, σὲ μὲν ἑκόντ’ ἐμὲ κείνην τε ταῦτα δυσστομεῖν· ἐγὼ δέ νιν ἄκων ἔγημα, φθέγγομαί τ’ ἄκων τάδε.
Ἀλλ’ οὐ γὰρ οὔτ’ ἐν τοῖσδ’ ἀκούσομαι κακὸς γάμοισιν οὔθ’ οὓς αἰὲν ἐμφέρεις σύ μοι φόνους πατρῴους ἐξονειδίζων πικρῶς.
Ἓν γάρ μ’ ἄμειψαι μοῦνον ὧν σ’ ἀνιστορῶ· εἴ τίς σε τὸν δίκαιον αὐτίκ’ ἐνθάδε κτείνοι παραστάς, πότερα πυνθάνοι’ ἂν εἰ πατήρ σ’ ὁ καίνων, ἢ τίνοι’ ἂν εὐθέως; Δοκῶ μέν, εἴπερ ζῆν φιλεῖς, τὸν αἴτιον τίνοι’ ἄν, οὐδὲ τοὔνδικον περιβλέποις.
Τοιαῦτα μέντοι καὐτὸς εἰσέβην κακά, θεῶν ἀγόντων· οἷς ἐγὼ οὐδὲ τὴν πατρὸς ψυχὴν ἂν οἶμαι ζῶσαν ἀντειπεῖν ἐμοί.
Σὺ δ’, εἶ γὰρ οὐ δίκαιος, ἀλλ’ ἅπαν καλὸν λέγειν νομίζων, ῥητὸν ἄρρητόν τ’ ἔπος, τοιαῦτ’ ὀνειδίζεις με τῶνδ’ ἐναντίον.
Καί σοι τὸ Θησέως ὄνομα θωπεῦσαι καλόν, καὶ τὰς Ἀθήνας, ὡς κατῴκηνται καλῶς· κᾆθ’ ὧδ’ ἐπαινῶν πολλὰ τοῦδ’ ἐκλανθάνῃ, ὁθούνεκ’ εἴ τις γῆ θεοὺς ἐπίσταται τιμαῖς σεβίζειν, ἥδε τοῦθ’ ὑπερφέρει· ἀφ’ ἧς σὺ κλέψας τὸν ἱκέτην γέροντ’ ἐμὲ αὐτόν τ’ ἐχειροῦ τὰς κόρας τ’ οἴχῃ λαβών.
Ἀνθ’ ὧν ἐγὼ νῦν τάσδε τὰς θεὰς ἐμοὶ καλῶν ἱκνοῦμαι καὶ κατασκήπτω λιταῖς ἐλθεῖν ἀρωγοὺς ξυμμάχους <θ’>, ἵν’ ἐκμάθῃς οἵων ὑπ’ ἀνδρῶν ἥδε φρουρεῖται πόλις.
Ὁ ξεῖνος, ὦναξ, χρηστός· αἱ δὲ συμφοραὶ αὐτοῦ πανώλεις, ἄξιαι δ’ ἀμυναθεῖν.
Ἅλις λόγων· ὡς οἱ μὲν ἐξηρπασμένοι σπεύδουσιν, ἡμεῖς δ’ οἱ παθόντες ἕσταμεν.
Τί δῆτ’ ἀμαυρῷ φωτὶ προστάσσεις ποεῖν; Ὁδοῦ κατάρχειν τῆς ἐκεῖ, πομπὸν δέ με χωρεῖν, ἵν’ εἰ μὲν ἐν τόποισι τοῖσδ’ ἔχεις τὰς παῖδας ἡμῶν, αὐτὸς ἐκδείξῃς ἐμοί· εἰ δ’ ἐγκρατεῖς φεύγουσιν, οὐδὲν δεῖ πονεῖν· ἄλλοι γὰρ οἱ σπεύδοντες, οὓς οὐ μή ποτε χώρας φυγόντες τῆσδ’ ἐπεύξωνται θεοῖς.
Ἀλλ’ ἐξυφηγοῦ· γνῶθι δ’ ὡς ἔχων ἔχῃ καί σ’ εἷλε θηρῶνθ’ ἡ Τύχη· τὰ γὰρ δόλῳ τῷ μὴ δικαίῳ κτήματ’ οὐχὶ σῴζεται.
Κοὐκ ἄλλον ἕξεις εἰς τόδ’· ὡς ἔξοιδά σε οὐ ψιλὸν οὐδ’ ἄσκευον ἐς τοσήνδ’ ὕβριν ἥκοντα τόλμης τῆς παρεστώσης τανῦν, ἀλλ’ ἔσθ’ ὅτῳ σὺ πιστὸς ὢν ἔδρας τάδε· ἃ δεῖ μ’ ἀθρῆσαι, μηδὲ τήνδε τὴν πόλιν ἑνὸς ποῆσαι φωτὸς ἀσθενεστέραν.
Νοεῖς τι τούτων, ἢ μάτην τὰ νῦν τέ σοι δοκεῖ λελέχθαι χὤτε ταῦτ’ ἐμηχανῶ; Οὐδὲν σὺ μεμπτὸν ἐνθάδ’ ὢν ἐρεῖς ἐμοί· οἴκοι δὲ χἠμεῖς εἰσόμεσθ’ ἃ χρὴ ποεῖν.
Χωρῶν ἀπείλει νῦν· σὺ δ’ ἡμίν, Οἰδίπους, ἕκηλος αὐτοῦ μίμνε, πιστωθεὶς ὅτι, ἢν μὴ θάνω ’γὼ πρόσθεν, οὐχὶ παύσομαι πρὶν ἄν σε τῶν σῶν κύριον στήσω τέκνων.
Ὄναιο, Θησεῦ, τοῦ τε γενναίου χάριν καὶ τῆς πρὸς ἡμᾶς ἐνδίκου προμηθίας.
Εἴην ὅθι δαΐων  ἀνδρῶν τάχ’ ἐπιστροφαὶ τὸν χαλκοβόαν Ἄρη μείξουσιν, ἢ πρὸς Πυθίαις, ἢ λαμπάσιν ἀκταῖς, οὗ πότνιαι σεμνὰ τιθηνοῦνται τέλη θνατοῖσιν ὧν καὶ χρυσέα κλῂς ἐπὶ γλώσσᾳ βέβα- κε προσπόλων Εὐμολπιδᾶν· ἔνθ’ οἶμαι τὸν ἐγρεμάχαν Θησέα καὶ τὰς διστόλους ἀδμῆτας ἀδελφὰς αὐτάρκει τάχ’ ἐμμείξειν βοᾷ τούσδ’ ἀνὰ χώρους· ἤ που τὸν ἐφέσπερον  πέτρας νιφάδος πελῶσ’ Οἰάτιδος ἐκ νομοῦ πώλοισιν ἢ ῥιμφαρμάτοις φεύγοντες ἁμίλλαις; Ἁλώσεται· δεινὸς ὁ προσχωρῶν Ἄρης, δεινὰ δὲ Θησειδᾶν ἀκμά.
Πᾶς γὰρ ἀστράπτει χαλι- νός, πᾶσα δ’ ὁρμᾶται κατὰ ἀμπυκτήρια <νεαρῶν> ἄμβασις οἳ τὰν ἱππίαν τιμῶσιν Ἀθάναν καὶ τὸν πόντιον γαιάοχον Ῥέας φίλον υἱόν.
Ἔρδουσ’ ἢ μέλλουσιν; ὡς  προμνᾶταί τί μοι γνώμα τάχ’ ἀνσώσειν τὰν δεινὰ τλᾶσαν, δεινὰ δ’ εὑροῦ- σαν πρὸς αὐθαίμων πάθη.
Τελεῖ, τελεῖ Ζεύς τι κατ’ ἆμαρ· μάντις εἴμ’ ἐσθλῶν ἀγώνων.
Εἴθ’ ἀελλαία ταχύρρωστος πελειὰς αἰθερίας νεφέλας κύρσαιμι τῶνδ’ ἀγώνων θεωρὸν θεῖσα τοὐμὸν ὄμμα.
Ἰὼ Ζεῦ, πάνταρχε θεῶν,  παντόπτ’, ὤ, πόροις γᾶς τᾶσδε δαμούχοις σθένει ’πινικείῳ τὸν εὔ- αγρον τελειῶσαι λόχον, σεμνά τε παῖς Παλλὰς Ἀθάνα.
Καὶ τὸν ἀγρευτὰν Ἀπόλλω, καὶ κασιγνήταν πυκνοστίκτων ὀπαδὸν ὠκυπόδων ἐλάφων, στέργω διπλᾶς ἀρωγὰς μολεῖν γᾷ τᾷδε καὶ πολίταις.
Ὦ ξεῖν’ ἀλῆτα, τῷ σκοπῷ μὲν οὐκ ἐρεῖς ὡς ψευδόμαντις· τὰς κόρας γὰρ εἰσορῶ τάσδ’ ἆσσον αὖθις ὧδε προσπολουμένας.
Ποῦ ποῦ; τί φῄς; πῶς εἶπας; Ὦ πάτερ, πάτερ, τίς ἂν θεῶν σοι τόνδ’ ἄριστον ἄνδρ’ ἰδεῖν δοίη, τὸν ἡμᾶς δεῦρο προσπέμψαντά σοι; Ὦ τέκνον, ἦ πάρεστον; Αἵδε γὰρ χέρες Θησέως ἔσωσαν φιλτάτων τ’ ὀπαόνων.
Προσέλθετ’, ὦ παῖ, πατρί, καὶ τὸ μηδαμὰ ἐλπισθὲν ἥξειν σῶμα βαστάσαι δότε.
Αἰτεῖς ἃ τεύξῃ· σὺν πόθῳ γὰρ ἡ χάρις.
Ποῦ δῆτα, ποῦ ’στόν; Αἵδ’ ὁμοῦ πελάζομεν.
Ὦ φίλτατ’ ἔρνη. Τῷ τεκόντι πᾶν φίλον.
Ὦ σκῆπτρα φωτός. Δυσμόρου γε δύσμορα.
Ἔχω τὰ φίλτατ’, οὐδ’ ἔτ’ ἂν πανάθλιος θανὼν ἂν εἴην σφῷν παρεστώσαιν ἐμοί.
Ἐρείσατ’, ὦ παῖ, πλευρὸν ἀμφιδέξιον ἐμφύντε τῷ φύσαντι, κἀναπαύσατον τοῦ πρόσθ’ ἐρήμου τοῦδε δυστήνου πλάνου.
Καί μοι τὰ πραχθέντ’ εἴπαθ’ ὡς βράχιστ’, ἐπεὶ ταῖς τηλικαῖσδε σμικρὸς ἐξαρκεῖ λόγος.
Ὅδ’ ἔσθ’ ὁ σώσας· τοῦδε χρὴ κλύειν, πάτερ, καὶ σοί γε τοὔργον τοὐμὸν εἶτ’ ἔσται βραχύ.
Ὦ ξεῖνε, μὴ θαύμαζε πρὸς τὸ λιπαρές, τέκν’ εἰ φανέντ’ ἄελπτα μηκύνω λόγον· ἐπίσταμαι γὰρ τήνδε τὴν ἐς τάσδε μοι τέρψιν παρ’ ἄλλου μηδενὸς πεφασμένην.
Σὺ γάρ νιν ἐξέσωσας, οὐκ ἄλλος βροτῶν, καὶ σοὶ θεοὶ πόροιεν ὡς ἐγὼ θέλω, αὐτῷ τε καὶ γῇ τῇδ’· ἐπεὶ τό γ’ εὐσεβὲς μόνοις παρ’ ὑμῖν ηὗρον ἀνθρώπων ἐγὼ καὶ τοὐπιεικὲς καὶ τὸ μὴ ψευδοστομεῖν· εἰδὼς δ’ ἀμύνω τοῖσδε τοῖς λόγοις τάδε· ἔχω γὰρ ἅχω διὰ σὲ κοὐκ ἄλλον βροτῶν, καί μοι χέρ’, ὦναξ, δεξιάν τ’ ὄρεξον ὡς ψαύσω φιλήσω τ’, εἰ θέμις, τὸ σὸν κάρα.
Καίτοι τί φωνῶ; πῶς σ’ ἂν ἄθλιος γεγὼς θιγεῖν θελήσαιμ’ ἀνδρός, ᾧ τίς οὐκ ἔνι κηλὶς κακῶν ξύνοικος; οὐκ ἔγωγέ σε, οὐδ’ οὖν ἐάσω· τοῖς γὰρ ἐμπείροις βροτῶν μόνοις οἷόν τε συνταλαιπωρεῖν τάδε.
Σὺ δ’ αὐτόθεν μοι χαῖρε, καὶ τὰ λοιπά μου μέλου δικαίως, ὥσπερ ἐς τόδ’ ἡμέρας.
Οὔτ’ εἴ τι μῆκος τῶν λόγων ἔθου πλέον, τέκνοισι τερφθεὶς τοῖσδε θαυμάσας ἔχω, οὐδ’ εἰ πρὸ τοὐμοῦ προὔλαβες τὰ τῶνδ’ ἔπη· βάρος γὰρ ἡμᾶς οὐδὲν ἐκ τούτων ἔχει· οὐ γὰρ λόγοισι τὸν βίον σπουδάζομεν λαμπρὸν ποιεῖσθαι μᾶλλον ἢ τοῖς δρωμένοις.
Δείκνυμι δ’· ὧν γὰρ ὤμοσ’ οὐκ ἐψευσάμην οὐδέν σε, πρέσβυ· τάσδε γὰρ πάρειμ’ ἄγων ζώσας, ἀκραιφνεῖς τῶν κατηπειλημένων.
Χὤπως μὲν ἁγὼν οὗτος ᾑρέθη, τί δεῖ κομπεῖν ἅ γ’ εἴσῃ καὐτὸς ἐκ ταύταιν ξυνών; Λόγος δ’ ὃς ἐμπέπτωκεν ἀρτίως ἐμοὶ στείχοντι δεῦρο, συμβαλοῦ γνώμην, ἐπεὶ σμικρὸς μὲν εἰπεῖν, ἄξιος δὲ θαυμάσαι· πρᾶγος δ’ ἀτίζειν οὐδὲν ἄνθρωπον χρεών.
Τί δ’ ἔστι, τέκνον Αἰγέως; δίδασκέ με, ὡς μὴ εἰδότ’ αὐτὸν μηδὲν ὧν σὺ πυνθάνῃ.
Φασίν τιν’ ἡμῖν ἄνδρα, σοὶ μὲν ἔμπολιν οὐκ ὄντα, συγγενῆ δέ, προσπεσόντα πως βωμῷ καθῆσθαι τῷ Ποσειδῶνος, παρ’ ᾧ θύων ἔκυρον, ἡνίχ’ ὡρμώμην ἐγώ.
Ποδαπόν; τί προσχρῄζοντα τῷ θακήματι; Οὐκ οἶδα πλὴν ἕν· σοῦ γάρ, ὡς λέγουσί μοι, βραχύν τιν’ αἰτεῖ μῦθον οὐκ ὄγκου πλέων.
Ποῖόν τιν’; οὐ γὰρ ἥδ’ ἕδρα σμικροῦ λόγου.
Σοὶ φασὶν αὐτὸν ἐς λόγους ἐλθεῖν μολόντ’ αἰτεῖν ἀπελθεῖν <τ’> ἀσφαλῶς τῆς δεῦρ’ ὁδοῦ.
Τίς δῆτ’ ἂν εἴη τήνδ’ ὁ προσθακῶν ἕδραν; Ὅρα κατ’ Ἄργος εἴ τις ὑμὶν ἐγγενὴς ἔσθ’, ὅστις ἄν σου τοῦτο προσχρῄζοι τυχεῖν.
Ὦ φίλτατε, σχὲς οὗπερ εἶ. Τί δ’ ἔστι σοι; Μή μου δεηθῇς— Πράγματος ποίου; λέγε.
Ἔξοιδ’ ἀκούων τῶνδ’ ὅς ἐσθ’ ὁ προστάτης.
Καὶ τίς ποτ’ ἐστίν, ὅν γ’ ἐγὼ ψέξαιμί τι; Παῖς οὑμός, ὦναξ, στυγνός, οὗ λόγων ἐγὼ ἄλγιστ’ ἂν ἀνδρῶν ἐξανασχοίμην κλύων.
Τί δ’; οὐκ ἀκούειν ἔστι, καὶ μὴ δρᾶν ἃ μὴ χρῄζεις; τί σοι τοῦτ’ ἐστὶ λυπηρὸν κλύειν; Ἔχθιστον, ὦναξ, φθέγμα τοῦθ’ ἥκει πατρί· καὶ μή μ’ ἀνάγκῃ προσβάλῃς τάδ’ εἰκαθεῖν.
Ἀλλ’ εἰ τὸ θάκημ’ ἐξαναγκάζει, σκόπει, μή σοι πρόνοι’ ᾖ τοῦ θεοῦ φυλακτέα.
Πάτερ, πιθοῦ μοι, κεἰ νέα παραινέσω.
Τὸν ἄνδρ’ ἔασον τόνδε τῇ θ’ αὑτοῦ φρενὶ χάριν παρασχεῖν τῷ θεῷ θ’ ἃ βούλεται, καὶ νῷν ὕπεικε τὸν κασίγνητον μολεῖν.
Οὐ γάρ σε, θάρσει, πρὸς βίαν παρασπάσει γνώμης, ἃ μή σοι συμφέροντα λέξεται.
Λόγων δ’ ἀκοῦσαι τίς βλάβη; τά τοι κακῶς ηὑρημέν’ ἔργα τῷ λόγῳ μηνύεται.
Ἔφυσας αὐτόν· ὥστε μηδὲ δρῶντά σε τὰ τῶν κακίστων δυσσεβέστατ’, ὦ πάτερ, θέμις σέ γ’ εἶναι κεῖνον ἀντιδρᾶν κακῶς.
Ἄλλαι γονεῦσι χἀτέροις γοναὶ κακαὶ καὶ θυμὸς ὀξύς, ἀλλὰ νουθετούμενοι φίλων ἐπῳδαῖς ἐξεπᾴδονται φύσιν.
Σὺ δ’ εἰς ἐκεῖνα, μὴ τὰ νῦν, ἀποσκόπει, πατρῷα καὶ μητρῷα πήμαθ’ ἅπαθες· κἂν κεῖνα λεύσσῃς, οἶδ’ ἐγώ, γνώσῃ κακοῦ θυμοῦ τελευτὴν ὡς κακὴ προσγίγνεται.
Ἔχεις γὰρ οὐχὶ βαιὰ τἀνθυμήματα, τῶν σῶν ἀδέρκτων ὀμμάτων τητώμενος.
Ἀλλ’ ἡμὶν εἶκε· λιπαρεῖν γὰρ οὐ καλὸν δίκαια προσχρῄζουσιν, οὐδ’ αὐτὸν μὲν εὖ πάσχειν, παθόντα δ’ οὐκ ἐπίστασθαι τίνειν.
Τέκνον, βαρεῖαν ἡδονὴν νικᾶτέ με λέγοντες· ἔστω δ’ οὖν ὅπως ὑμῖν φίλον.
Μόνον, ξέν’, εἴπερ κεῖνος ὧδ’ ἐλεύσεται, μηδεὶς κρατείτω τῆς ἐμῆς ψυχῆς ποτε.
Ἅπαξ τὰ τοιαῦτ’, οὐχὶ δὶς χρῄζω κλύειν, ὦ πρέσβυ. Κομπεῖν δ’ οὐχὶ βούλομαι· σὺ δ’ ὢν σῶς ἴσθ’, ἐάν περ κἀμέ τις σῴζῃ θεῶν.
Ὅστις τοῦ πλέονος μέρους  χρῄζει τοῦ μετρίου παρεὶς ζώειν, σκαιοσύναν φυλάς- σων ἐν ἐμοὶ κατάδηλος ἔσται.
Ἐπεὶ πολλὰ μὲν αἱ μακραὶ ἁμέραι κατέθεντο δὴ λύπας ἐγγυτέρω, τὰ τέρ- ποντα δ’ οὐκ ἂν ἴδοις ὅπου, ὅταν τις ἐς πλέον πέσῃ τοῦ δέοντος· ὁ δ’ ἐπίκουρος ἰσοτέλεστος, Ἄϊδος ὅτε Μοῖρ’ ἀνυμέναιος ἄλυρος ἄχορος ἀναπέφηνε, θάνατος ἐς τελευτάν.
Μὴ φῦναι τὸν ἅπαντα νι-  κᾷ λόγον· τὸ δ’, ἐπεὶ φανῇ, βῆναι κεῖθεν ὅθεν περ ἥ- κει, πολὺ δεύτερον, ὡς τάχιστα.
Ὡς εὖτ’ ἂν τὸ νέον παρῇ κούφας ἀφροσύνας φέρον, τίς πλάγχθη πολὺ μόχθος ἔ- ξω; τίς οὐ καμάτων ἔνι; φόνοι, στάσεις, ἔρις, μάχαι καὶ φθόνος· τό τε κατάμεμπτον ἐπιλέλογχε πύματον ἀκρατὲς ἀπροσόμιλον γῆρας ἄφιλον, ἵνα πρόπαντα κακὰ κακῶν ξυνοικεῖ.
Ἐν ᾧ τλάμων ὅδ’, οὐκ ἐγὼ μόνος,  πάντοθεν βόρειος ὥς τις ἀκτὰ κυματοπλὴξ χειμερία κλονεῖται, ὣς καὶ τόνδε κατ’ ἄκρας δειναὶ κυματοαγεῖς ἆται κλονέουσιν ἀεὶ ξυνοῦσαι, αἱ μὲν ἀπ’ ἀελίου δυσμᾶν, αἱ δ’ ἀνατέλλοντος, αἱ δ’ ἀνὰ μέσσαν ἀκτῖν’, αἱ δ’ ἐννυχιᾶν ἀπὸ Ῥιπᾶν.
Καὶ μὴν ὅδ’ ἡμῖν, ὡς ἔοικεν, ὁ ξένος ἀνδρῶν γε μοῦνος, ὦ πάτερ, δι’ ὄμματος ἀστακτὶ λείβων δάκρυον ὧδ’ ὁδοιπορεῖ.
Τίς οὗτος; Ὅνπερ καὶ πάλαι κατείχομεν γνώμῃ, πάρεστι δεῦρο Πολυνείκης ὅδε.
Οἴμοι, τί δράσω; πότερα τἀμαυτοῦ κακὰ πρόσθεν δακρύσω, παῖδες, ἢ τὰ τοῦδ’ ὁρῶν πατρὸς γέροντος; ὃν ξένης ἐπὶ χθονὸς σὺν σφῷν ἐφηύρηκ’ ἐνθάδ’ ἐκβεβλημένον ἐσθῆτι σὺν τοιᾷδε, τῆς ὁ δυσφιλὴς γέρων γέροντι συγκατῴκηκεν πίνος πλευρὰν μαραίνων, κρατὶ δ’ ὀμματοστερεῖ κόμη δι’ αὔρας ἀκτένιστος ᾄσσεται· ἀδελφὰ δ’, ὡς ἔοικε, τούτοισιν φορεῖ τὰ τῆς ταλαίνης νηδύος θρεπτήρια.
Ἁγὼ πανώλης ὄψ’ ἄγαν ἐκμανθάνω· καὶ μαρτυρῶ κάκιστος ἀνθρώπων τροφαῖς ταῖς σαῖσιν ἥκειν· τἀμὰ μὴ ’ξ ἄλλων πύθῃ.
Ἀλλ’ ἔστι γὰρ καὶ Ζηνὶ σύνθακος θρόνων Αἰδὼς ἐπ’ ἔργοις πᾶσι, καὶ πρὸς σοί, πάτερ, παρασταθήτω· τῶν γὰρ ἡμαρτημένων ἄκη μὲν ἔστι, προσφορὰ δ’ οὐκ ἔστ’ ἔτι.
Τί σιγᾷς; Φώνησον, ὦ πάτερ, τι· μή μ’ ἀποστραφῇς· οὐδ’ ἀνταμείβῃ μ’ οὐδέν, ἀλλ’ ἀτιμάσας πέμψεις ἄναυδος, οὐδ’ ἃ μηνίεις φράσας; Ὦ σπέρματ’ ἀνδρὸς τοῦδ’, ἐμαὶ δ’ ὁμαίμονες, πειράσατ’ ἀλλ’ ὑμεῖς γε κινῆσαι πατρὸς τὸ δυσπρόσοιστον κἀπροσήγορον στόμα, ὡς μή μ’ ἄτιμον, τοῦ θεοῦ γε προστάτην, οὕτως ἀφῇ με μηδὲν ἀντειπὼν ἔπος.
Λέγ’, ὦ ταλαίπωρ’, αὐτὸς ὧν χρείᾳ πάρει· τὰ πολλὰ γάρ τοι ῥήματ’ ἢ τέρψαντά τι ἢ δυσχεράναντ’ ἢ κατοικτίσαντά πως παρέσχε φωνὴν τοῖς ἀφωνήτοις τινά.
Ἀλλ’ ἐξερῶ· καλῶς γὰρ ἐξηγῇ σύ μοι· πρῶτον μὲν αὐτὸν τὸν θεὸν ποιούμενος ἀρωγόν, ἔνθεν μ’ ὧδ’ ἀνέστησεν μολεῖν ὁ τῆσδε τῆς γῆς κοίρανος, διδοὺς ἐμοὶ λέξαι τ’ ἀκοῦσαί τ’ ἀσφαλεῖ σὺν ἐξόδῳ.
Καὶ ταῦτ’ ἀφ’ ὑμῶν, ὦ ξένοι, βουλήσομαι καὶ ταῖνδ’ ἀδελφαῖν καὶ πατρὸς κυρεῖν ἐμοί· ἃ δ’ ἦλθον ἤδη σοι θέλω λέξαι, πάτερ.
Γῆς ἐκ πατρῴας ἐξελήλαμαι φυγάς, τοῖς σοῖς πανάρχοις οὕνεκ’ ἐνθακεῖν θρόνοις γονῇ πεφυκὼς ἠξίουν γεραιτέρᾳ.
Ἀνθ’ ὧν μ’ Ἐτεοκλῆς, ὢν φύσει νεώτερος, γῆς ἐξέωσεν, οὔτε νικήσας λόγῳ, οὔτ’ εἰς ἔλεγχον χειρὸς οὐδ’ ἔργου μολών, πόλιν δὲ πείσας· ὧν ἐγὼ μάλιστα μὲν τὴν σὴν Ἐρινὺν αἰτίαν εἶναι λέγω· ἔπειτα κἀπὸ μάντεων ταύτῃ κλύω.
Ἐπεὶ γὰρ ἦλθον Ἄργος ἐς τὸ Δωρικόν, λαβὼν Ἄδραστον πενθερόν, ξυνωμότας ἔστησ’ ἐμαυτῷ γῆς ὅσοιπερ Ἀπίας πρῶτοι καλοῦνται καὶ τετίμηνται δορί, ὅπως τὸν ἑπτάλογχον ἐς Θήβας στόλον ξὺν τοῖσδ’ ἀγείρας ἢ θάνοιμι πανδίκως ἢ τοὺς τάδ’ ἐκπράξαντας ἐκβάλοιμι γῆς.
Εἶεν· τί δῆτα νῦν ἀφιγμένος κυρῶ; σοὶ προστροπαίους, ὦ πάτερ, λιτὰς ἔχων αὐτός τ’ ἐμαυτοῦ ξυμμάχων τε τῶν ἐμῶν, οἳ νῦν σὺν ἑπτὰ τάξεσιν σὺν ἑπτά τε λόγχαις τὸ Θήβης πεδίον ἀμφεστᾶσι πᾶν· οἷος δορυσσοῦς Ἀμφιάρεως, τὰ πρῶτα μὲν δόρει κρατύνων, πρῶτα δ’ οἰωνῶν ὁδοῖς· ὁ δεύτερος δ’ Αἰτωλός, Οἰνέως τόκος, Τυδεύς· τρίτος δ’ Ἐτέοκλος, Ἀργεῖος γεγώς· τέταρτον Ἱππομέδοντ’ ἀπέστειλεν πατὴρ Ταλαός· ὁ πέμπτος δ’ εὔχεται κατασκαφῇ Καπανεὺς τὸ Θήβης ἄστυ δῃώσειν πυρί· ἕκτος δὲ Παρθενοπαῖος Ἀρκὰς ὄρνυται, ἐπώνυμος τῆς πρόσθεν ἀδμήτης χρόνῳ μητρὸς λοχευθείς, πιστὸς Ἀταλάντης γόνος· ἐγὼ δὲ σός, κεἰ μὴ σός, ἀλλὰ τοῦ κακοῦ πότμου φυτευθείς, σός γέ τοι καλούμενος, ἄγω τὸν Ἄργους ἄφοβον ἐς Θήβας στρατόν.
Οἵ σ’ ἀντὶ παίδων τῶνδε καὶ ψυχῆς, πάτερ, ἱκετεύομεν ξύμπαντες, ἐξαιτούμενοι μῆνιν βαρεῖαν εἰκαθεῖν ὁρμωμένῳ τῷδ’ ἀνδρὶ τοὐμοῦ πρὸς κασιγνήτου τίσιν, ὅς μ’ ἐξέωσεν κἀπεσύλησεν πάτρας.
Εἰ γάρ τι πιστόν ἐστιν ἐκ χρηστηρίων, οἷς ἂν σὺ προσθῇ, τοῖσδ’ ἔφασκ’ εἶναι κράτος.
Πρός νύν σε κρηνῶν, πρὸς θεῶν ὁμογνίων αἰτῶ πιθέσθαι καὶ παρεικαθεῖν, ἐπεὶ πτωχοὶ μὲν ἡμεῖς καὶ ξένοι, ξένος δὲ σύ· ἄλλους δὲ θωπεύοντες οἰκοῦμεν σύ τε κἀγώ, τὸν αὐτὸν δαίμον’ ἐξειληχότες.
Ὁ δ’ ἐν δόμοις τύραννος, ὦ τάλας ἐγώ, κοινῇ καθ’ ἡμῶν ἐγγελῶν ἁβρύνεται· ὅν, εἰ σὺ τἠμῇ ξυμπαραστήσῃ φρενί, βραχεῖ σὺν ὄγκῳ καὶ χρόνῳ διασκεδῶ.
Ὥστ’ ἐν δόμοισι τοῖσι σοῖς στήσω σ’ ἄγων, στήσω δ’ ἐμαυτόν, κεῖνον ἐκβαλὼν βίᾳ.
Καὶ ταῦτα σοῦ μὲν ξυνθέλοντος ἔστι μοι κομπεῖν, ἄνευ σοῦ δ’ οὐδὲ σωθῆναι σθένω.
Τὸν ἄνδρα, τοῦ πέμψαντος οὕνεκ’, Οἰδίπους, εἰπὼν ὁποῖα ξύμφορ’ ἔκπεμψαι πάλιν.
Ἀλλ’ εἰ μέν, ἄνδρες τῆσδε δημοῦχοι χθονός, μὴ ’τύγχαν’ αὐτὸν δεῦρο προσπέμψας ἐμοὶ Θησεύς, δικαιῶν ὥστ’ ἐμοῦ κλύειν λόγους, οὔ τἄν ποτ’ ὀμφῆς τῆς ἐμῆς ἐπῄσθετο· νῦν δ’ ἀξιωθεὶς εἶσι κἀκούσας γ’ ἐμοῦ τοιαῦθ’ ἃ τὸν τοῦδ’ οὔποτ’ εὐφρανεῖ βίον· ὅς γ’, ὦ κάκιστε, σκῆπτρα καὶ θρόνους ἔχων, ἃ νῦν ὁ σὸς ξύναιμος ἐν Θήβαις ἔχει, τὸν αὐτὸς αὐτοῦ πατέρα τόνδ’ ἀπήλασας, κἄθηκας ἄπολιν καὶ στολὰς ταύτας φορεῖν, ἃς νῦν δακρύεις εἰσορῶν, ὅτ’ ἐν πόνῳ ταὐτῷ βεβηκὼς τυγχάνεις ἄκων ἐμοί.
Οὐ κλαυστὰ δ’ ἐστίν, ἀλλ’ ἐμοὶ μὲν οἰστέα τάδ’, ἕωσπερ ἂν ζῶ, σοῦ φονέως μεμνημένος· σὺ γάρ με μόχθῳ τῷδ’ ἔθηκας ἔντροφον, σύ μ’ ἐξέωσας, ἐκ σέθεν δ’ ἀλώμενος ἄλλους ἐπαιτῶ τὸν καθ’ ἡμέραν βίον.
Εἰ δ’ ἐξέφυσα τάσδε μὴ ’μαυτῷ τροφοὺς τὰς παῖδας, ἦ τἂν οὐκ ἂν ἦ, τὸ σὸν μέρος· νῦν δ’ αἵδε μ’ ἐκσῴζουσιν, αἵδ’ ἐμαὶ τροφοί, αἵδ’ ἄνδρες, οὐ γυναῖκες, εἰς τὸ συμπονεῖν· ὑμεῖς δ’ ἀπ’ ἄλλου κοὐκ ἐμοῦ πεφύκατον.
Τοιγάρ σ’ ὁ δαίμων εἰσορᾷ μέν, —οὔ τί πω ὡς αὐτίκ’, εἴπερ οἵδε κινοῦνται λόχοι πρὸς ἄστυ Θήβης. Οὐ γὰρ ἔσθ’ ὅπως πόλιν κείνην ἐρείψεις, ἀλλὰ πρόσθεν αἵματι πεσῇ μιανθεὶς χὠ ξύναιμος ἐξ ἴσου.
Τοιάσδ’ Ἀρὰς σφῷν πρόσθε τ’ ἐξανῆκ’ ἐγώ, νῦν τ’ ἀνακαλοῦμαι ξυμμάχους ἐλθεῖν ἐμοί, ἵν’ ἀξιῶτον τοὺς φυτεύσαντας σέβειν, καὶ μὴ ’ξατιμάζητον, εἰ τυφλοῦ πατρὸς τοιώδ’ ἔφυτον· αἵδε γὰρ τάδ’ οὐκ ἔδρων.
Τοιγὰρ τὸ σὸν θάκημα καὶ τοὺς σοὺς θρόνους κρατοῦσιν, εἴπερ ἐστὶν ἡ παλαίφατος Δίκη ξύνεδρος Ζηνὸς ἀρχαίοις νόμοις.
Σὺ δ’ ἔρρ’ ἀπόπτυστός τε κἀπάτωρ ἐμοῦ, κακῶν κάκιστε, τάσδε συλλαβὼν Ἀράς, ἅς σοι καλοῦμαι, μήτε γῆς ἐμφυλίου δόρει κρατῆσαι μήτε νοστῆσαί ποτε τὸ κοῖλον Ἄργος, ἀλλὰ συγγενεῖ χερὶ θανεῖν κτανεῖν θ’ ὑφ’ οὗπερ ἐξελήλασαι.
Τοιαῦτ’ ἀρῶμαι, καὶ καλῶ τοῦ Ταρτάρου στυγνὸν τὸ πρῶτον ἔρεβος, ὥς σ’ ἀποικίσῃ, καλῶ δὲ τάσδε δαίμονας, καλῶ δ’ Ἄρη τὸν σφῷν τὸ δεινὸν μῖσος ἐμβεβληκότα.
Καὶ ταῦτ’ ἀκούσας στεῖχε κἀξάγγελλ’ ἰὼν καὶ πᾶσι Καδμείοισι τοῖς σαυτοῦ θ’ ἅμα πιστοῖσι συμμάχοισιν, οὕνεκ’ Οἰδίπους τοιαῦτ’ ἔνειμε παισὶ τοῖς αὑτοῦ γέρα.
Πολύνεικες, οὔτε ταῖς παρελθούσαις ὁδοῖς ξυνήδομαί σοι, νῦν τ’ ἴθ’ ὡς τάχος πάλιν.
Οἴμοι κελεύθου τῆς τ’ ἐμῆς δυσπραξίας, οἴμοι δ’ ἑταίρων· οἷον ἆρ’ ὁδοῦ τέλος Ἄργους ἀφωρμήθημεν, ὦ τάλας ἐγώ, τοιοῦτον οἷον οὐδὲ φωνῆσαί τινι ἔξεσθ’ ἑταίρων, οὐδ’ ἀποστρέψαι πάλιν, ἀλλ’ ὄντ’ ἄναυδον τῇδε συγκῦρσαι τύχῃ.
Ὦ τοῦδ’ ὅμαιμοι παῖδες, ἀλλ’ ὑμεῖς, ἐπεὶ τὰ σκληρὰ πατρὸς κλύετε τοῦδ’ ἀρωμένου, μή τοί με πρὸς θεῶν σφώ γ’, ἐὰν αἱ τοῦδ’ ἀραὶ πατρὸς τελῶνται καί τις ὑμὶν ἐς δόμους νόστος γένηται, μή μ’ ἀτιμάσητέ γε, ἀλλ’ ἐν τάφοισι θέσθε κἀν κτερίσμασιν.
Καὶ σφῷν ὁ νῦν ἔπαινος, ὃν κομίζετον τοῦδ’ ἀνδρὸς οἷς πονεῖτον, οὐκ ἐλάσσονα ἔτ’ ἄλλον οἴσει τῆς ἐμῆς ὑπουργίας.
Πολύνεικες, ἱκετεύω σε πεισθῆναί τί μοι.
Ὦ φιλτάτη, τὸ ποῖον, Ἀντιγόνη; λέγε.
Στρέψαι στράτευμ’ ἐς Ἄργος ὡς τάχιστά γε, καὶ μὴ σέ τ’ αὐτὸν καὶ πόλιν διεργάσῃ.
Ἀλλ’ οὐχ οἷόν τε· πῶς γὰρ αὖθις ἂν πάλιν στράτευμ’ ἄγοιμι ταὐτὸν εἰσάπαξ τρέσας; Τί δ’ αὖθις, ὦ παῖ, δεῖ σε θυμοῦσθαι; τί σοι πάτραν κατασκάψαντι κέρδος ἔρχεται; Αἰσχρὸν τὸ φεύγειν καὶ τὸ πρεσβεύοντ’ ἐμὲ οὕτω γελᾶσθαι τοῦ κασιγνήτου πάρα.
Ὁρᾷς τὰ τοῦδ’ οὖν ὥς <σ’> ἐς ὀρθὸν ἐκφέρει μαντεύμαθ’ ὃς σφῷν θάνατον ἐξ ἀμφοῖν θροεῖ; Χρῄζει γάρ· ἡμῖν δ’ οὐχὶ συγχωρητέα.
Οἴμοι τάλαινα· τίς δὲ τολμήσει κλύων τὰ τοῦδ’ ἕπεσθαι τἀνδρός, οἷ’ ἐθέσπισεν; Οὐδ’ ἀγγελοῦμεν φλαῦρ’· ἐπεὶ στρατηλάτου χρηστοῦ τὰ κρείσσω μηδὲ τἀνδεᾶ λέγειν.
Οὕτως ἄρ’, ὦ παῖ, ταῦτά σοι δεδογμένα; Καὶ μή μ’ ἐπίσχῃς γ’· ἀλλ’ ἐμοὶ μὲν ἥδ’ ὁδὸς ἔσται μέλουσα δύσποτμός τε καὶ κακὴ πρὸς τοῦδε πατρὸς τῶν τε τοῦδ’ Ἐρινύων.
Σφῷν δ’ εὐοδοίη Ζεύς, τάδ’ εἰ θανόντι μοι τελεῖτ’, ἐπεὶ οὔ μοι ζῶντί γ’ αὖθις ἕξετον.
Μέθεσθε δ’ ἤδη, χαίρετόν τ’· οὐ γάρ μ’ ἔτι βλέποντ’ ἐσόψεσθ’ αὖθις. Ὦ τάλαιν’ ἐγώ.
Μή τοί μ’ ὀδύρου. Καὶ τίς ἄν σ’ ὁρμώμενον εἰς προὖπτον Ἅιδην οὐ καταστένοι, κάσι; Εἰ χρή, θανοῦμαι. Μὴ σύ γ’, ἀλλ’ ἐμοὶ πιθοῦ.
Μὴ πεῖθ’ ἃ μὴ δεῖ. Δυστάλαινά τἄρ’ ἐγώ, εἴ σου στερηθῶ. Ταῦτα δ’ ἐν τῷ δαίμονι καὶ τῇδε φῦναι χἀτέρᾳ. Σφῷν δ’ οὖν ἐγὼ θεοῖς ἀρῶμαι μή ποτ’ ἀντῆσαι κακῶν· ἀνάξιαι γὰρ πᾶσίν ἐστε δυστυχεῖν.
Νέα τάδε νεόθεν ἦλθέ μοι  βαρύποτμά <τινα> κακὰ παρ’ ἀλαοῦ ξένου, εἴ τι μοῖρα μὴ κιγχάνει.
Ματᾶν γὰρ οὐδὲν ἀξίω- μα δαιμόνων ἔχω φράσαι.
Ὁρᾷ, ὁρᾷ ταῦτ’ ἀεὶ Χρόνος, ἐπ’ <ἔτ>ει μὲν ἕτερα, τὰ δὲ π<αρ>’ ἦμαρ αὖθις αὔξων ἄνω.
Ἔκτυπεν αἰθήρ, ὦ Ζεῦ.
Ὦ τέκνα, τέκνα, πῶς ἄν, εἴ τις ἔντοπος, τὸν πάντ’ ἄριστον δεῦρο Θησέα πόροι; Πάτερ, τί δ’ ἐστὶ τἀξίωμ’ ἐφ’ ᾧ καλεῖς; Διὸς πτερωτὸς ἥδε μ’ αὐτίκ’ ἄξεται βροντὴ πρὸς Ἅιδην· ἀλλὰ πέμψαθ’ ὡς τάχος.
Ἴδε μάλα μέγας ἐρείπεται  κτύπος ἄφατος ὅδε διόβολος· ἐς δ’ ἄκραν δεῖμ’ ὑπῆλθε κρατὸς φόβαν.
Ἔπτηξα θυμόν· οὐράνια γὰρ ἀστραπὰ φλέγει πάλιν.
Τί μὰν ἀφήσει τέλος; δέδια τόδ’· οὐ γὰρ ἅλιον ἀφορμᾷ ποτ’, οὐκ ἄνευ ξυμφορᾶς.
Ὦ μέγας αἰθήρ, ὦ Ζεῦ.
Ὦ παῖδες, ἥκει τῷδ’ ἐπ’ ἀνδρὶ θέσφατος βίου τελευτή, κοὐκέτ’ ἔστ’ ἀποστροφή.
Πῶς οἶσθα; τῷ δὲ τοῦτο συμβαλὼν ἔχεις; Καλῶς κάτοιδ’· ἀλλ’ ὡς τάχιστά μοι μολὼν ἄνακτα χώρας τῆσδέ τις πορευσάτω.
Ἔα ἔα, ἰδοὺ μάλ’ αὖθις ἀμφίσταται  διαπρύσιος ὄτοβος.
Ἵλαος, ὦ δαίμων, ἵλαος, εἴ τι γᾷ ματέρι τυγχάνεις ἀφεγγὲς φέρων.
Ἐναισίου δὲ σοῦ τύχοι- μι, μηδ’ ἄλαστον ἄνδρ’ ἰδὼν ἀκερδῆ χάριν μετάσχοιμί πως· Ζεῦ ἄνα, σοὶ φωνῶ.
Ἆρ’ ἐγγὺς ἁνήρ; ἆρ’ ἔτ’ ἐμψύχου, τέκνα, κιχήσεταί μου καὶ κατορθοῦντος φρένα; Τί δ’ ἂν θέλοις τὸ πιστὸν ἐμφῦσαι φρενί; Ἀνθ’ ὧν ἔπασχον εὖ, τελεσφόρον χάριν δοῦναί σφιν ἥνπερ τυγχάνων ὑπεσχόμην.
Ἰὼ <ἰώ>, παῖ, βᾶθι, βᾶθ’, ⏓ – – ⏑ –  εἴτ’ ἄκρον ἐπὶ γύαλον ἐναλίῳ Ποσειδαονίῳ θεῷ βούθυτον ἑστίαν ἁγίζων, ἱκοῦ.
Ὁ γὰρ ξένος σε καὶ πόλις- μα καὶ φίλους ἐπαξιοῖ δικαίαν χάριν παρασχεῖν παθών.
<Σπεῦσον>, ἄϊσσ’, ὦναξ.
Τίς αὖ παρ’ ὑμῶν κοινὸς ἠχεῖται κτύπος σαφὴς μὲν αὐτῶν, ἐμφανὴς δὲ τοῦ ξένου; μή τις Διὸς κεραυνός, ἤ τις ὀμβρία χάλαζ’ ἐπιρράξασα; πάντα γὰρ θεοῦ τοιαῦτα χειμάζοντος εἰκάσαι πάρα.
Ἄναξ, ποθοῦντι προὐφάνης, καί σοι θεῶν τύχην τις ἐσθλὴν τῆσδ’ ἔθηκε τῆς ὁδοῦ.
Τί δ’ ἐστίν, ὦ παῖ Λαΐου, νέορτον αὖ; Ῥοπὴ βίου μοι· καί σ’ ἅπερ ξυνῄνεσα θέλω πόλιν τε τήνδε μὴ ψεύσας θανεῖν.
Ἐν τῷ δὲ κεῖσαι τοῦ μόρου τεκμηρίῳ; Αὐτοὶ θεοὶ κήρυκες ἀγγέλλουσί μοι, ψεύδοντες οὐδὲν σημάτων προκειμένων.
Πῶς εἶπας, ὦ γεραιέ, δηλοῦσθαι τάδε; Αἱ πολλὰ βρονταὶ διατελεῖς τὰ πολλά τε στράψαντα χειρὸς τῆς ἀνικήτου βέλη.
Πείθεις με· πολλὰ γάρ σε θεσπίζονθ’ ὁρῶ κοὐ ψευδόφημα· χὤ τι χρὴ ποεῖν λέγε.
Ἐγὼ διδάξω, τέκνον Αἰγέως, ἃ σοὶ γήρως ἄλυπα σῇ τε κείσεται πόλει.
Χῶρον μὲν αὐτὸς αὐτίκ’ ἐξηγήσομαι, ἄθικτος ἡγητῆρος, οὗ με χρὴ θανεῖν.
Τοῦτον δὲ φράζε μή ποτ’ ἀνθρώπων τινὶ μήθ’ οὗ κέκευθε μήτ’ ἐν οἷς κεῖται τόποις, ὥς σοι πρὸ πολλῶν ἀσπίδων ἀλκὴν ὅδε δορός τ’ ἐπακτοῦ γειτόνων ἀεὶ τιθῇ.
Ἃ δ’ ἐξάγιστα μηδὲ κινεῖται λόγῳ αὐτὸς μαθήσῃ, κεῖσ’ ὅταν μόλῃς, μόνος· ὡς οὔτ’ ἂν ἀστῶν τῶνδ’ ἂν ἐξείποιμί τῳ, οὔτ’ ἂν τέκνοισι τοῖς ἐμοῖς στέργων ὅμως.
Ἀλλ’ αὐτὸς αἰεὶ σῷζε, χὤταν εἰς τέλος τοῦ ζῆν ἀφικνῇ, τῷ προφερτάτῳ μόνῳ σήμαιν’, ὃ δ’ αἰεὶ τὠπιόντι δεικνύτω.
Χοὔτως ἀδῇον τήνδ’ ἐνοικήσεις πόλιν σπαρτῶν ἀπ’ ἀνδρῶν· αἱ δὲ μυρίαι πόλεις, κἂν εὖ τις οἰκῇ, ῥᾳδίως καθύβρισαν· θεοὶ γὰρ εὖ μέν, ὀψὲ δ’ εἰσορῶσ’, ὅταν τὰ θεῖ’ ἀφείς τις εἰς τὸ μαίνεσθαι τραπῇ· ὃ μὴ σύ, τέκνον Αἰγέως, βούλου παθεῖν.
Τὰ μὲν τοιαῦτ’ οὖν εἰδότ’ ἐκδιδάσκομεν.
Χῶρον δ’, ἐπείγει γάρ με τοὐκ θεοῦ παρόν, στείχωμεν ἤδη, μηδ’ ἔτ’ ἐντρεπώμεθα.
Ὦ παῖδες, ὧδ’ ἕπεσθ’· ἐγὼ γὰρ ἡγεμὼν σφῷν αὖ πέφασμαι καινός, ὥσπερ σφὼ πατρί.
Χωρεῖτε, καὶ μὴ ψαύετ’, ἀλλ’ ἐᾶτέ με αὐτὸν τὸν ἱερὸν τύμβον ἐξευρεῖν ἵνα μοῖρ’ ἀνδρὶ τῷδε τῇδε κρυφθῆναι χθονί.
Τῇδ’, ὧδε, τῇδε βᾶτε· τῇδε γάρ μ’ ἄγει Ἑρμῆς ὁ πομπὸς ἥ τε νερτέρα θεός.
Ὦ φῶς ἀφεγγές, πρόσθε πού ποτ’ ἦσθ’ ἐμόν, νῦν δ’ ἔσχατόν σου τοὐμὸν ἅπτεται δέμας· ἤδη γὰρ ἕρπω τὸν τελευταῖον βίον κρύψων παρ’ Ἅιδην. Ἀλλά, φίλτατε ξένων, αὐτός τε χώρα θ’ ἥδε πρόσπολοί τε σοὶ εὐδαίμονες γένοισθε, κἀπ’ εὐπραξίᾳ μέμνησθέ μου θανόντος εὐτυχεῖς ἀεί.
Εἰ θέμις ἐστί μοι τὰν ἀφανῆ θεὸν  καὶ σὲ λιταῖς σεβίζειν, ἐννυχίων ἄναξ, Αἰδωνεῦ Αἰδωνεῦ, λίσσομαι μὴ ’πιπόνῳ μήτ’ ἐπὶ βαρυαχεῖ ξένον ἐξανύσαι μόρῳ τὰν παγκευ- θῆ κάτω νεκρῶν πλάκα καὶ Στύγιον δόμον.
Πολλῶν γὰρ ἂν καὶ μάταν πημάτων ἱκνουμένων πάλιν σφε δαίμων δίκαιος αὔξοι.
Ὦ χθόνιαι θεαὶ σῶμά τ’ ἀνικάτου  θηρὸς ὃν ἐν πύλαισι <ταῖσδε> πολυξένοις εὐνᾶσθαι κνυζεῖσθαί τ’ ἐξ ἄντρων ἀδάματον φύλακα παρ’ Ἀΐδᾳ λόγος αἰὲν ἔχει· ὃν, ὦ Γᾶς παῖ καὶΤαρτάρου, κατεύχομαι, ἐν καθαρῷ βῆναι ὁρμωμένῳ νερτέρας τῷ ξένῳ νεκρῶν πλάκας· σέ τοι κικλήσκω τὸν αἰένυπνον.
Ἄνδρες πολῖται, ξυντομωτάτως μὲν ἂν τύχοιμι λέξας Οἰδίπουν ὀλωλότα· ἃ δ’ ἦν τὰ πραχθέντ’ οὔθ’ ὁ μῦθος ἐν βραχεῖ φράσαι πάρεστιν, οὔτε τἄργ’ ὅσ’ ἦν ἐκεῖ.
Ὄλωλε γὰρ δύστηνος; Ὡς λελογχότα κεῖνον τὸν αἰεὶ βίοτον ἐξεπίστασο.
Πῶς; ἆρα θείᾳ κἀπόνῳ τάλας τύχῃ; Τοῦτ’ ἐστὶν ἤδη κἀποθαυμάσαι πρέπον.
Ὡς μὲν γὰρ ἐνθένδ’ εἷρπε, καὶ σύ που παρὼν ἔξοισθ’, ὑφηγητῆρος οὐδενὸς φίλων, ἀλλ’ αὐτὸς ἡμῖν πᾶσιν ἐξηγούμενος· ἐπεὶ δ’ ἀφῖκτο τὸν καταρράκτην ὀδὸν χαλκοῖς βάθροισι γῆθεν ἐρριζωμένον, ἔστη κελεύθων ἐν πολυσχίστων μιᾷ, κοίλου πέλας κρατῆρος, οὗ τὰ Θησέως Περίθου τε κεῖται πίστ’ ἀεὶ ξυνθήματα· ἀφ’ οὗ μέσος στὰς τοῦ τε Θορικίου πέτρου κοίλης τ’ ἀχέρδου κἀπὸ λαΐνου τάφου, καθέζετ’· εἶτ’ ἔλυσε δυσπινεῖς στολάς, κἄπειτ’ ἀΰσας παῖδας ἠνώγει ῥυτῶν ὑδάτων ἐνεγκεῖν λουτρὰ καὶ χοάς ποθεν.
Τὼ δ’, εὐχλόου Δήμητρος εἰς προσόψιον πάγον μολοῦσαι, τάσδ’ ἐπιστολὰς πατρὶ ταχεῖ ’πόρευσαν σὺν χρόνῳ λουτροῖς τέ νιν ἐσθῆτί τ’ ἐξήσκησαν ᾗ νομίζεται.
Ἐπεὶ δὲ παντὸς εἶχε δρῶντος ἡδονὴν κοὐκ ἦν ἔτ’ ἀργὸν οὐδὲν ὧν ἐφίετο, κτύπησε μὲν Ζεὺς Χθόνιος, αἱ δὲ παρθένοι ῥίγησαν, ὡς ἤκουσαν· ἐς δὲ γούνατα πατρὸς πεσοῦσαι κλαῖον, οὐδ’ ἀνίεσαν στέρνων ἀραγμοὺς οὐδὲ παμμήκεις γόους.
Ὁ δ’ ὡς ἀκούει φθόγγον ἐξαίφνης πικρόν, πτύξας ἐπ’ αὐταῖς χεῖρας εἶπεν· «Ὦ τέκνα, οὐκ ἔστ’ ἔθ’ ὑμῖν τῇδ’ ἐν ἡμέρᾳ πατήρ.
Ὄλωλε γὰρ δὴ πάντα τἀμὰ κοὐκέτι τὴν δυσπόνητον ἕξετ’ ἀμφ’ ἐμοὶ τροφήν· σκληρὰν μέν, οἶδα, παῖδες· ἀλλ’ ἓν γὰρ μόνον τὰ πάντα λύει ταῦτ’ ἔπος μοχθήματα· τὸ γὰρ φιλεῖν οὐκ ἔστιν ἐξ ὅτου πλέον ἢ τοῦδε τἀνδρὸς ἔσχεθ’, οὗ τητώμεναι τὸ λοιπὸν ἤδη τοῦ βίου διάξετον.» Τοιαῦτ’ ἐπ’ ἀλλήλοισιν ἀμφικείμενοι λύγδην ἔκλαιον πάντες· ὡς δὲ πρὸς τέλος γόων ἀφίκοντ’ οὐδ’ ἔτ’ ὠρώρει βοή, ἦν μὲν σιωπή, φθέγμα δ’ ἐξαίφνης τινὸς θώϋξεν αὐτόν, ὥστε πάντας ὀρθίας στῆσαι φόβῳ δείσαντας ἐξαίφνης τρίχας.
Καλεῖ γὰρ αὐτὸν πολλὰ πολλαχῇ θεός· «Ὦ οὗτος οὗτος, Οἰδίπους, τί μέλλομεν χωρεῖν; πάλαι δὴ τἀπὸ σοῦ βραδύνεται.» Ὁ δ’ ὡς ἐπῄσθετ’ ἐκ θεοῦ καλούμενος, αὐδᾷ μολεῖν οἱ γῆς ἄνακτα Θησέα· κἀπεὶ προσῆλθεν, εἶπεν· «Ὦ φίλον κάρα, δός μοι χερὸς σῆς πίστιν ἀρχαίαν τέκνοις, ὑμεῖς τε, παῖδες, τῷδε· καὶ καταίνεσον μήποτε προδώσειν τάσδ’ ἑκών, τελεῖν δ’ ὅσ’ ἂν μέλλῃς φρονῶν εὖ ξυμφέροντ’ αὐταῖς ἀεί.» Ὁ δ’, ὡς ἀνὴρ γενναῖος, οὐκ οἴκτου μέτα κατῄνεσεν τάδ’ ὅρκιος δράσειν ξένῳ.
Ὅπως δὲ ταῦτ’ ἔδρασεν, εὐθὺς Οἰδίπους ψαύσας ἀμαυραῖς χερσὶν ὧν παίδων λέγει· «Ὦ παῖδε, τλάσας χρὴ τὸ γενναῖον φρενὶ χωρεῖν τόπων ἐκ τῶνδε, μηδ’ ἃ μὴ θέμις λεύσσειν δικαιοῦν, μηδὲ φωνούντων κλύειν.
Ἀλλ’ ἕρπεθ’ ὡς τάχιστα· πλὴν ὁ κύριος Θησεὺς παρέστω μανθάνων τὰ δρώμενα.» Τοσαῦτα φωνήσαντος εἰσηκούσαμεν ξύμπαντες· ἀστακτὶ δὲ σὺν ταῖς παρθένοις στένοντες ὡμαρτοῦμεν· ὡς δ’ ἀπήλθομεν, χρόνῳ βραχεῖ στραφέντες, ἐξαπείδομεν τὸν ἄνδρα τὸν μὲν οὐδαμοῦ παρόντ’ ἔτι, ἄνακτα δ’ αὐτὸν ὀμμάτων ἐπίσκιον χεῖρ’ ἀντέχοντα κρατός, ὡς δεινοῦ τινος φόβου φανέντος οὐδ’ ἀνασχετοῦ βλέπειν.
Ἔπειτα μέντοι βαιὸν οὐδὲ σὺν χρόνῳ ὁρῶμεν αὐτὸν Γῆν τε προσκυνοῦνθ’ ἅμα καὶ τὸν θεῶν Ὄλυμπον ἐν ταὐτῷ λόγῳ.
Μόρῳ δ’ ὁποίῳ κεῖνος ὤλετ’ οὐδ’ ἂν εἷς θνητῶν φράσειε, πλὴν τὸ Θησέως κάρα· οὐ γάρ τις αὐτὸν οὔτε πυρφόρος θεοῦ κεραυνὸς ἐξέπραξεν οὔτε ποντία θύελλα κινηθεῖσα τῷ τότ’ ἐν χρόνῳ, ἀλλ’ ἤ τις ἐκ θεῶν πομπός, ἢ τὸ νερτέρων εὔνουν διαστὰν γῆς ἀλάμπετον βάθρον.
Ἀνὴρ γὰρ οὐ στενακτὸς οὐδὲ σὺν νόσοις ἀλγεινὸς ἐξεπέμπετ’, ἀλλ’ εἴ τις βροτῶν θαυμαστός. Εἰ δὲ μὴ δοκῶ φρονῶν λέγειν, οὐκ ἂν παρείμην οἷσι μὴ δοκῶ φρονεῖν.
Ποῦ δ’ αἵ τε παῖδες χοἰ προπέμψαντες φίλων; Αἵδ’ οὐχ ἑκάς· γόων γὰρ οὐκ ἀσήμονες φθόγγοι σφε σημαίνουσι δεῦρ’ ὁρμωμένας.
Αἰαῖ, φεῦ, ἔστιν ἔστι νῷν δὴ  οὐ τὸ μέν, ἄλλο δὲ μή, πατρὸς ἔμφυτον ἄλαστον αἷμα δυσμόροιν στενάζειν, ᾧ τινι τὸν πολὺν ἄλλοτε μὲν πόνον ἔμπεδον εἴχομεν, ἐν πυμάτῳ δ’ ἀλόγιστα παροίσομεν ἰδόντε καὶ παθούσα.
Τί δ’ ἔστιν; Ἔστιν μὲν εἰκάσαι, φίλοι.
Βέβηκεν; Ὡς μάλιστ’ ἂν ἐν πόθῳ λάβοις.
Τί γάρ; ὅτῳ μήτ’ Ἄρης μήτε πόντος ἀντέκυρσεν, ἄσκοποι δὲ πλάκες ἔμαρψαν ἐν ἀφανεῖ τινι μόρῳ φερόμενον· τάλαινα, νῷν δ’ ὀλεθρία νὺξ ἐπ’ ὄμμασιν βέβακε· πῶς γὰρ ἤ τιν’ ἀπίαν γᾶν ἢ πόντιον κλύδων’
 ἀλώμεναι βίου δύς- οιστον ἕξομεν τροφάν; Οὐ κάτοιδα. Κατά με φόνιος Ἀΐδας ἕλοι πατρὶ ξυνθανεῖν γεραιῷ τάλαιναν, ὡς ἔμοιγ’ ὁ μέλ- λων βίος οὐ βιωτός.
Ὦ διδύμα τέκνων ἀρίς- τα, τὸ φέρον καλῶς φέρειν, μηδ<έ γ’> ἄγαν φλέγεσθον; οὔ τοι κατάμεμπτ’ ἔβητον.
Πόθος <τοι> καὶ κακῶν ἄρ’ ἦν τις·  καὶ γὰρ ὃ μηδαμὰ δὴ τὸ φίλον, φίλον, ὁπότε γε καὶ τὸν ἐν χεροῖν κατεῖχον.
Ὦ πάτερ, ὦ φίλος, ὦ τὸν ἀεὶ κατὰ γᾶς σκότον εἱμένος, οὐδὲ γὰρ ὣς ἀφίλητος ἐμοί ποτε καὶ τᾷδε μὴ κυρήσῃς.
Ἔπραξεν— Ἔπραξεν οἷον ἤθελεν.
Τὸ ποῖον; Ἇς ἔχρῃζε γᾶς ἐπὶ ξένας ἔθανε· κοίταν δ’ ἔχει νέρθεν εὐσκίαστον αἰέν, οὐδὲ πένθος ἔλιπ’ ἄκλαυτον.
Ἀνὰ γὰρ ὄμμα σε τόδ’, ὦ πάτερ, ἐμὸν στένει δακρῦον, οὐδ’ ἔχω πῶς με χρὴ τὸ σὸν τάλαιναν ἀφανίσαι τοσόνδ’ ἄχος.
Ὤμοι, γᾶς ἐπὶ ξέ- νας θανεῖν ἔχρῃζες· ἀλλ’ ἔρημος
 ἔθανες ὧδέ μοι.
Ὦ τάλαινα, τίς ἄρα με πότμος ἐπιμένει σέ τ’, ὦ φίλα, πατρὸς ὧδ’ ἐρήμας; ⏑ – ⏑ – ⏑ – ⏑ – – ⏑ ⏑ – ⏑ – – Ἀλλ’ ἐπεὶ ὀλβίως γ’ ἔλυ- σεν τὸ τέλος, φίλαι, βίου, λήγετε τοῦδ’ ἄχους· κακῶν γὰρ δυσάλωτος οὐδείς.
Πάλιν, φίλα, συθῶμεν. Ὡς τί ῥέξομεν; Ἵμερος ἔχει με— Τίς; τὰν χθόνιον ἑστίαν ἰδεῖν— Τίνος; πατρός, τάλαιν’ ἐγώ.
Θέμις δὲ πῶς τάδ’ ἐστί; μῶν οὐχ ὁρᾷς; Τί τόδ’ ἐπέπληξας; Καὶ τόδ’, ὡς— Τί τόδε μάλ’ αὖθις; ἄταφος ἔπιτνε δίχα τε παντός.
Ἄγε με, καὶ τότ’ <ἐπ>ενάριξον.
– – – – ⏑ – ⏑ Αἰαῖ, δυστάλαινα, ποῖ δῆτ’ αὖθις ὧδ’ ἔρημος ἄπορος αἰῶνα τλάμον’ ἕξω; Φίλαι, τρέσητε μηδέν. Ἀλλὰ ποῖ φύγω; Καὶ πάρος ἀπέφυγε— Τί; <τὰ> σφῷν τὸ μὴ πίτνειν κακῶς.
Φρονῶ— Τί δῆθ’ ὑπερνοεῖς; Ὅπως μολούμεθ’ ἐς δόμους, οὐκ ἔχω. Μηδέ γε μάτευε.
Μόγος ἔχει. Καὶ πάρος ἐπεῖ<χεν>.
Τοτὲ μὲν ἄπορα, τοτὲ δ’ ὕπερθεν.
Μέγ’ ἄρα πέλαγος ἐλάχετόν τι.
Ναὶ ναί. Ξύμφημι καὐτός.
Φεῦ φεῦ, ποῖ μόλωμεν, ὦ Ζεῦ; ἐλπίδων γὰρ ἐς τί<ν’ ἔτι> με δαίμων τανῦν γ’ ἐλαύνει; Παύετε θρῆνον, παῖδες· ἐν οἷς γὰρ χάρις ἡ χθονία ξύν’ ἀπόκειται πενθεῖν οὐ χρή· νέμεσις γάρ.
Ὦ τέκνον Αἰγέως, προσπίτνομέν σοι.
Τίνος, ὦ παῖδες, χρείας ἀνύσαι; Τύμβον θέλομεν προσιδεῖν αὐταὶ πατρὸς ἡμετέρου.
Ἀλλ’ οὐ θεμιτὸν κεῖσ’ ἔ<στι> μολεῖν.
Πῶς εἶπας, ἄναξ, κοίραν’ Ἀθηνῶν; Ὦ παῖδες, ἀπεῖπεν ἐμοὶ κεῖνος μήτε πελάζειν ἐς τούσδε τόπους μήτ’ ἐπιφωνεῖν μηδένα θνητῶν θήκην ἱερὰν ἣν κεῖνος ἔχει.
Καὶ ταῦτά μ’ ἔφη πράσσοντα καλῶς χώραν ἕξειν αἰὲν ἄλυπον.
Ταῦτ’ οὖν ἔκλυεν δαίμων ἡμῶν χὠ πάντ’ ἀΐων Διὸς Ὅρκος.
Ἀλλ’ εἰ τάδ’ ἔχει κατὰ νοῦν κείνῳ, ταῦτ’ ἂν ἀπαρκοῖ· Θήβας δ’ ἡμᾶς τὰς ὠγυγίους πέμψον, ἐάν πως διακωλύσωμεν ἰόντα φόνον τοῖσιν ὁμαίμοις.
Δράσω καὶ τάδε, καὶ πάνθ’ <ὁπ>όσ’ ἂν μέλλω πράσσειν πρόσφορά θ’ ὑμῖν καὶ τῷ κατὰ γῆς ὃς νέον ἔρρει πρὸς χάριν, οὐ δεῖ μ’ ἀποκάμνειν.
Ἀλλ’ ἀποπαύετε μηδ’ ἐπὶ πλείω θρῆνον ἐγείρετε· πάντως γὰρ ἔχει τάδε κῦρος.
Πάλαι ποτ’ ἐστὶ τοῦτ’ ἐμοὶ δεδογμένον· ὁ μὲν δίκαιος τοῖς πέλας πέφυκ’ ἀνήρ, ὁ δ’ ἐς τὸ κέρδος λῆμ’ ἔχων ἀνειμένον πόλει τ’ ἄχρηστος καὶ συναλλάσσειν βαρύς, αὑτῶι δ’ ἄριστος· οἶδα δ’ οὐ λόγωι μαθών.
ἐγὼ γὰρ αἰδοῖ καὶ τὸ συγγενὲς σέβων, ἐξὸν κατ’ Ἄργος ἡσύχως ναίειν, πόνων πλείστων μετέσχον εἷς ἀνὴρ Ἡρακλέει, ὅτ’ ἦν μεθ’ ἡμῶν· νῦν δ’, ἐπεὶ κατ’ οὐρανὸν ναίει, τὰ κείνου τέκν’ ἔχων ὑπὸ πτεροῖς σώιζω τάδ’ αὐτὸς δεόμενος σωτηρίας.
ἐπεὶ γὰρ αὐτῶν γῆς ἀπηλλάχθη πατήρ, πρῶτον μὲν ἡμᾶς ἤθελ’ Εὐρυσθεὺς κτανεῖν· ἀλλ’ ἐξέδραμεν, καὶ πόλις μὲν οἴχεται, ψυχὴ δ’ ἐσώθη. φεύγομεν δ’ ἀλώμενοι ἄλλην ἀπ’ ἄλλης ἐξοριζόντων πόλιν.
πρὸς τοῖς γὰρ ἄλλοις καὶ τόδ’ Εὐρυσθεὺς κακοῖς ὕβρισμ’ ἐς ἡμᾶς ἠξίωσεν ὑβρίσαι· πέμπων ὅπου γῆς πυνθάνοιθ’ ἱδρυμένους κήρυκας ἐξαιτεῖ τε κἀξείργει χθονός, πόλιν προτείνων Ἄργος οὐ σμικρὸν φίλην ἐχθράν τε θέσθαι, χαὐτὸν εὐτυχοῦνθ’ ἅμα.
οἱ δ’ ἀσθενῆ μὲν τἀπ’ ἐμοῦ δεδορκότες, σμικροὺς δὲ τούσδε καὶ πατρὸς τητωμένους, τοὺς κρείσσονας σέβοντες ἐξείργουσι γῆς.
ἐγὼ δὲ σὺν φεύγουσι συμφεύγω τέκνοις καὶ σὺν κακῶς πράσσουσι συμπράσσω κακῶς, ὀκνῶν προδοῦναι, μή τις ὧδ’ εἴπηι βροτῶν· Ἴδεσθ’, ἐπειδὴ παισὶν οὐκ ἔστιν πατήρ, Ἰόλαος οὐκ ἤμυνε συγγενὴς γεγώς.
πάσης δὲ χώρας Ἑλλάδος τητώμενοι Μαραθῶνα καὶ σύγκληρον ἐλθόντες χθόνα ἱκέται καθεζόμεσθα βώμιοι θεῶν προσωφελῆσαι· πεδία γὰρ τῆσδε χθονὸς δισσοὺς κατοικεῖν Θησέως παῖδας λόγος κλήρωι λαχόντας ἐκ γένους Πανδίονος, τοῖσδ’ ἐγγὺς ὄντας· ὦν ἕκατι τέρμονας κλεινῶν Ἀθηνῶν τήνδ’ ἀφικόμεσθ’ ὁδόν.
δυοῖν γερόντοιν δὲ στρατηγεῖται φυγή· ἐγὼ μὲν ἀμφὶ τοῖσδε καλχαίνων τέκνοις, ἡ δ’ αὖ τὸ θῆλυ παιδὸς Ἀλκμήνη γένος ἔσωθε ναοῦ τοῦδ’ ὑπηγκαλισμένη σώιζει· νέας γὰρ παρθένους αἰδούμεθα ὄχλωι πελάζειν κἀπιβωμιοστατεῖν.
Ὕλλος δ’ ἀδελφοί θ’ οἷσι πρεσβεύει γένος ζητοῦσ’ ὅπου γῆς πύργον οἰκιούμεθα, ἢν τῆσδ’ ἀπωθώμεσθα πρὸς βίαν χθονός.
ὦ τέκνα τέκνα, δεῦρο, λαμβάνεσθ’ ἐμῶν πέπλων· ὁρῶ κήρυκα τόνδ’ Εὐρυσθέως στείχοντ’ ἐφ’ ἡμᾶς, οὗ διωκόμεσθ’ ὕπο πάσης ἀλῆται γῆς ἀπεστερημένοι.
ὦ μῖσος, εἴθ’ ὄλοιο χὠ πέμψας <σ’> ἀνήρ, ὡς πολλὰ δὴ καὶ τῶνδε γενναίωι πατρὶ ἐκ τοῦδε ταὐτοῦ στόματος ἤγγειλας κακά.
ἦ που καθῆσθαι τήνδ’ ἕδραν καλὴν δοκεῖς πόλιν τ’ ἀφῖχθαι σύμμαχον, κακῶς φρονῶν· οὐ γάρ τις ἔστιν ὃς πάροιθ’ αἱρήσεται τὴν σὴν ἀχρεῖον δύναμιν ἀντ’ Εὐρυσθέως.
χώρει· τί μοχθεῖς ταῦτ’; ἀνίστασθαί σε χρὴ ἐς Ἄργος, οὗ σε λεύσιμος μένει δίκη.
οὐ δῆτ’, ἐπεί μοι βωμὸς ἀρκέσει θεοῦ, ἐλευθέρα τε γαῖ’ ἐν ἧι βεβήκαμεν.
βούληι πόνον μοι τῆιδε προσθεῖναι χερί; οὔτοι βίαι γέ μ’ οὐδὲ τούσδ’ ἄξεις λαβών.
γνώσηι σύ· μάντις δ’ ἦσθ’ ἄρ’ οὐ καλὸς τάδε.
οὐκ ἂν γένοιτο τοῦτ’ ἐμοῦ ζῶντός ποτε.
ἄπερρ’· ἐγὼ δὲ τούσδε, κἂν σὺ μὴ θέληις, ἄξω νομίζων οὗπέρ εἰσ’ Εὐρυσθέως.
ὦ τὰς Ἀθήνας δαρὸν οἰκοῦντες χρόνον, ἀμύνεθ’· ἱκέται δ’ ὄντες ἀγοραίου Διὸς βιαζόμεσθα καὶ στέφη μιαίνεται, πόλει τ’ ὄνειδος καὶ θεῶν ἀτιμίαν.
ἔα ἔα· τίς ἡ βοὴ βωμοῦ πέλας ἕστηκε; ποίαν συμφορὰν δείξει τάχα; ἴδετε τὸν γέροντ’ ἀμαλὸν ἐπὶ πέδωι χύμενον· ὦ τάλας <                                     > πρὸς τοῦ ποτ’ ἐν γῆι πτῶμα δύστηνον πίτνεις; ὅδ’ ὦ ξένοι με σοὺς ἀτιμάζων θεοὺς ἕλκει βιαίως Ζηνὸς ἐκ προβωμίων.
σὺ δ’ ἐκ τίνος γῆς, ὦ γέρον, τετράπτολιν ξύνοικον ἦλθες λαόν; ἢ πέραθεν ἁλίωι πλάται κατέχετ’ ἐκλιπόντες Εὐβοῖδ’ ἀκτάν; οὐ νησιώτην, ὦ ξένοι, τρίβω βίον, ἀλλ’ ἐκ Μυκηνῶν σὴν ἀφίγμεθα χθόνα.
ὄνομα τί σε, γέρον, Μυκηναῖος ὠ- νόμαζεν λεώς; τὸν Ἡράκλειον ἴστε που παραστάτην Ἰόλαον· οὐ γὰρ σῶμ’ ἀκήρυκτον τόδε.
οἶδ’ εἰσακούσας καὶ πρίν· ἀλλὰ τοῦ ποτε ἐν χειρὶ σᾶι κομίζεις κόρους νεοτρεφεῖς; φράσον.
Ἡρακλέους οἵδ’ εἰσὶ παῖδες, ὦ ξένοι, ἱκέται σέθεν τε καὶ πόλεως ἀφιγμένοι.
τί χρέος; ἦ λόγων πόλεος, ἔνεπέ μοι, μελόμενοι τυχεῖν; μήτ’ ἐκδοθῆναι μήτε πρὸς βίαν θεῶν τῶν σῶν ἀποσπασθέντες εἰς Ἄργος μολεῖν.
ἀλλ’ οὔτι τοῖς σοῖς δεσπόταις τάδ’ ἀρκέσει, οἳ σοῦ κρατοῦντες ἐνθάδ’ εὑρίσκουσί σε.
εἰκὸς θεῶν ἱκτῆρας αἰδεῖσθαι, ξένε, καὶ μὴ βιαίωι χειρὶ δαι- μόνων ἀπολιπεῖν σφ’ ἕδη· πότνια γὰρ Δίκα τάδ’ οὐ πείσεται.
ἔκπεμπέ νυν γῆς τούσδε τοὺς Εὐρυσθέως, κοὐδὲν βιαίωι τῆιδε χρήσομαι χερί.
ἄθεον ἱκεσίαν μεθεῖναι πόλει ξένων προστροπάν.
καλὸν δέ γ’ ἔξω πραγμάτων ἔχειν πόδα, εὐβουλίας τυχόντα τῆς ἀμείνονος.
< ><                                      ><                                      > 
< ><                                      > οὔκουν τυράννωι τῆσδε γῆς φράσαντά σε χρῆν ταῦτα τολμᾶν, ἀλλὰ μὴ βίαι ξένους θεῶν ἀφέλκειν, γῆν σέβοντ’ ἐλευθέραν; τίς δ’ ἐστὶ χώρας τῆσδε καὶ πόλεως ἄναξ; ἐσθλοῦ πατρὸς παῖς Δημοφῶν ὁ Θησέως.
πρὸς τοῦτον ἁγὼν ἆρα τοῦδε τοῦ λόγου μάλιστ’ ἂν εἴη· τἄλλα δ’ εἴρηται μάτην.
καὶ μὴν ὅδ’ αὐτὸς ἔρχεται σπουδὴν ἔχων Ἀκάμας τ’ ἀδελφός, τῶνδ’ ἐπήκοοι λόγων.
ἐπείπερ ἔφθης πρέσβυς ὢν νεωτέρους βοηδρομήσας τήνδ’ ἐπ’ ἐσχάραν Διός, λέξον, τίς ὄχλον τόνδ’ ἀθροίζεται τύχη; ἱκέται κάθηνται παῖδες οἵδ’ Ἡρακλέους βωμὸν καταστέψαντες, ὡς ὁρᾶις, ἄναξ, πατρός τε πιστὸς Ἰόλεως παραστάτης.
τί δῆτ’ ἰυγμῶν ἥδ’ ἐδεῖτο συμφορά; βίαι νιν οὗτος τῆσδ’ ἀπ’ ἐσχάρας ἄγειν ζητῶν βοὴν ἔστησε κἄσφηλεν γόνυ γέροντος, ὥστε μ’ ἐκβαλεῖν οἴκτωι δάκρυ.
καὶ μὴν στολήν γ’ Ἕλληνα καὶ ῥυθμὸν πέπλων ἔχει, τὰ δ’ ἔργα βαρβάρου χερὸς τάδε.
σὸν δὴ τὸ φράζειν ἐστί, μὴ μέλλειν <δ’>, ἐμοὶ ποίας ἀφῖξαι δεῦρο γῆς ὅρους λιπών.
Ἀργεῖός εἰμι· τοῦτο γὰρ θέλεις μαθεῖν· ἐφ’ οἷσι δ’ ἥκω καὶ παρ’ οὗ λέγειν θέλω.
πέμπει Μυκηνῶν δεῦρό μ’ Εὐρυσθεὺς ἄναξ ἄξοντα τούσδε· πολλὰ δ’ ἦλθον, ὦ ξένε, δίκαι’ ἁμαρτῆι δρᾶν τε καὶ λέγειν ἔχων.
Ἀργεῖος ὢν γὰρ αὐτὸς Ἀργείους ἄγω ἐκ τῆς ἐμαυτοῦ τούσδε δραπέτας ἔχων, νόμοισι τοῖς ἐκεῖθεν ἐψηφισμένους θανεῖν· δίκαιοι δ’ ἐσμὲν οἰκοῦντες πόλιν αὐτοὶ καθ’ αὑτῶν κυρίους κραίνειν δίκας.
πολλῶν δὲ κἄλλων ἑστίας ἀφιγμένοι ἐν τοῖσιν αὐτοῖς τοισίδ’ ἕσταμεν λόγοις, κοὐδεὶς ἐτόλμησ’ ἴδια προσθέσθαι κακά.
ἀλλ’ ἤ τιν’ ἐς σὲ μωρίαν ἐσκεμμένοι δεῦρ’ ἦλθον ἢ κίνδυνον ἐξ ἀμηχάνων ῥίπτοντες, εἴτ’ οὖν εἴτε μὴ γενήσεται <                                        > οὐ γὰρ φρενήρη γ’ ὄντα σ’ ἐλπίζουσί που μόνον τοσαύτης ἣν ἐπῆλθον Ἑλλάδος τὰς τῶνδ’ ἀβούλως συμφορὰς κατοικτιεῖν.
φέρ’ ἀντίθες γάρ· τούσδε τ’ ἐς γαῖαν παρεὶς ἡμᾶς τ’ ἐάσας ἐξάγειν, τί κερδανεῖς; τὰ μὲν παρ’ ἡμῶν τοιάδ’ ἔστι σοι λαβεῖν· Ἄργους τοσήνδε χεῖρα τήν τ’ Εὐρυσθέως ἰσχὺν ἅπασαν τῆιδε προσθέσθαι πόλει.
ἢν δ’ ἐς λόγους τε καὶ τὰ τῶνδ’ οἰκτίσματα βλέψας πεπανθῆις, ἐς πάλην καθίσταται δορὸς τὸ πρᾶγμα· μὴ γὰρ ὡς μεθήσομεν δόξηις ἀγῶνος τούσδ’ ἄτερ χαλυβδικοῦ.
τί δῆτα φήσεις, ποῖα πεδί’ ἀφαιρεθείς, τί ῥυσιασθείς, πόλεμον Ἀργείοις ἔχειν; ποίοις δ’ ἀμύνων συμμάχοις, τίνος δ’ ὕπερ θάψεις νεκροὺς πεσόντας; ἦ κακὸν λόγον κτήσηι πρὸς ἀστῶν, εἰ γέροντος οὕνεκα τύμβου, τὸ μηδὲν ὄντος, ὡς εἰπεῖν ἔπος, παίδων <τε> τῶνδ’ ἐς ἄντλον ἐμβήσηι πόδα.
†ἐρεῖς τὸ λῶιστον ἐλπίδ’ εὑρήσειν μόνον†· καὶ τοῦτο πολλῶι τοῦ παρόντος ἐνδεές.
κακῶς γὰρ Ἀργείοισιν οἵδ’ ὡπλισμένοις μάχοιντ’ ἂν ἡβήσαντες, εἴ <τι> τοῦτό σε ψυχὴν ἐπαίρει· χοὐν μέσωι πολὺς χρόνος ἐν ὧι διεργασθεῖτ’ ἄν. ἀλλ’ ἐμοὶ πιθοῦ· δοὺς μηδὲν ἀλλὰ τἄμ’ ἐῶν ἄγειν ἐμὲ κτῆσαι Μυκήνας, μηδ’ ὅπερ φιλεῖτε δρᾶν πάθηις σὺ τοῦτο, τοὺς ἀμείνονας παρὸν φίλους ἑλέσθαι τοὺς κακίονας λαβεῖν.
τίς ἂν δίκην κρίνειεν ἢ γνοίη λόγον, πρὶν ἂν παρ’ ἀμφοῖν μῦθον ἐκμάθηι σαφῶς; ἄναξ, ὑπάρχει γὰρ τόδ’ ἐν τῆι σῆι χθονί, εἰπεῖν ἀκοῦσαί τ’ ἐν μέρει πάρεστί μοι, κοὐδείς μ’ ἀπώσει πρόσθεν ὥσπερ ἄλλοθεν.
ἡμῖν δὲ καὶ τῶιδ’ οὐδέν ἐστιν ἐν μέσωι· ἐπεὶ γὰρ Ἄργους οὐ μέτεσθ’ ἡμῖν ἔτι, ψήφωι δοκῆσαν, ἀλλὰ φεύγομεν πάτραν, πῶς ἂν δικαίως ὡς Μυκηναίους ἄγοι ὅδ’ ὄντας ἡμᾶς, οὓς ἀπήλασαν χθονός; ξένοι γάρ ἐσμεν. ἢ τὸν Ἑλλήνων ὅρον φεύγειν δικαιοῦθ’ ὅστις ἂν τἄργος φύγηι; οὔκουν Ἀθήνας γ’· οὐ γὰρ Ἀργείων φόβωι τοὺς Ἡρακλείους παῖδας ἐξελῶσι γῆς.
οὐ γάρ τι Τραχίς ἐστιν οὐδ’ Ἀχαιικὸν πόλισμ’ ὅθεν σὺ τούσδε, τῆι δίκηι μὲν οὔ, τὸ δ’ Ἄργος ὀγκῶν, οἷάπερ καὶ νῦν λέγεις, ἤλαυνες ἱκέτας βωμίους καθημένους.
εἰ γὰρ τόδ’ ἔσται καὶ λόγους κρινοῦσι σούς, οὐκ οἶδ’ Ἀθήνας τάσδ’ ἐλευθέρας ἔτι.
ἀλλ’ οἶδ’ ἐγὼ τὸ τῶνδε λῆμα καὶ φύσιν· θνήισκειν θελήσουσ’· ἡ γὰρ αἰσχύνη <πάρος> τοῦ ζῆν παρ’ ἐσθλοῖς ἀνδράσιν νομίζεται.
πόλει μὲν ἀρκεῖ· καὶ γὰρ οὖν ἐπίφθονον λίαν ἐπαινεῖν ἐστι, πολλάκις δὲ δὴ καὐτὸς βαρυνθεὶς οἶδ’ ἄγαν αἰνούμενος.
σοὶ δ’ ὡς ἀνάγκη τούσδε βούλομαι φράσαι σώιζειν, ἐπείπερ τῆσδε προστατεῖς χθονός.
Πιτθεὺς μέν ἐστι Πέλοπος, ἐκ δὲ Πιτθέως Αἴθρα, πατὴρ δ’ ἐκ τῆσδε γεννᾶται σέθεν Θησεύς. πάλιν δὲ τῶνδ’ ἄνειμί σοι γένος· Ἡρακλέης ἦν Ζηνὸς Ἀλκμήνης τε παῖς, κείνη δὲ Πέλοπος θυγατρός· αὐτανεψίων πατὴρ ἂν εἴη σός τε χὠ τούτων γεγώς.
γένους μὲν ἥκεις ὧδε τοῖσδε, Δημοφῶν· ἃ δ’ ἐκτὸς ἤδη τοῦ προσήκοντός σε δεῖ τεῖσαι λέγω σοι παισί. φημὶ γάρ ποτε σύμπλους γενέσθαι τῶνδ’ ὑπασπίζων πατρὶ ζωστῆρα Θησεῖ τὸν πολυκτόνον μέτα <                                              ><                                              > Ἅιδου τ’ ἐρεμνῶν ἐξανήγαγεν μυχῶν πατέρα σόν· Ἑλλὰς πᾶσα τοῦτο μαρτυρεῖ.
ὧν ἀντιδοῦναί σ’ οἵδ’ ἀπαιτοῦσιν χάριν, μήτ’ ἐκδοθῆναι μήτε πρὸς βίαν θεῶν τῶν σῶν ἀποσπασθέντες ἐκπεσεῖν χθονός.
σοὶ γὰρ τόδ’ αἰσχρὸν χωρὶς ἐν πόλει τ’ ἴσον, ἱκέτας ἀλήτας συγγενεῖς—οἴμοι κακῶν· βλέψον πρὸς αὐτούς, βλέψον—ἕλκεσθαι βίαι.
ἀλλ’ ἄντομαί σε καὶ καταστέφων χεροῖν καὶ πρὸς γενείου, μηδαμῶς ἀτιμάσηις τοὺς Ἡρακλείους παῖδας ἐς χέρας λαβεῖν· γενοῦ δὲ τοῖσδε συγγενής, γενοῦ φίλος πατὴρ ἀδελφὸς δεσπότης· ἅπαντα γὰρ τἄλλ’ ἐστὶ κρείσσω πλὴν ὑπ’ Ἀργείοις πεσεῖν.
ὤικτιρ’ ἀκούσας τούσδε συμφορᾶς, ἄναξ.
τὴν δ’ εὐγένειαν τῆς τύχης νικωμένην νῦν δὴ μάλιστ’ ἐσεῖδον· οἵδε γὰρ πατρὸς ἐσθλοῦ γεγῶτες δυστυχοῦσ’ ἀναξίως.
τρισσαί μ’ ἀναγκάζουσι συννοίας ὁδοί, Ἰόλαε, τοὺς σοὺς μὴ παρώσασθαι λόγους· τὸ μὲν μέγιστον Ζεὺς ἐφ’ οὗ σὺ βώμιος θακεῖς νεοσσῶν τήνδ’ ἔχων πανήγυριν, τὸ συγγενές τε καὶ τὸ προυφείλειν καλῶς πράσσειν παρ’ ἡμῶν τούσδε πατρώιαν χάριν, τό τ’ αἰσχρόν, οὗπερ δεῖ μάλιστα φροντίσαι· εἰ γὰρ παρήσω τόνδε συλᾶσθαι βίαι ξένου πρὸς ἀνδρὸς βωμόν, οὐκ ἐλευθέραν οἰκεῖν δοκήσω γαῖαν, Ἀργείων δ’ ὄκνωι ἱκέτας προδοῦναι· καὶ τάδ’ ἀγχόνης πέλας.
ἀλλ’ ὤφελες μὲν εὐτυχέστερος μολεῖν, ὅμως δὲ καὶ νῦν μὴ τρέσηις ὅπως σέ τις σὺν παισὶ βωμοῦ τοῦδ’ ἀποσπάσει βίαι.
σὺ δ’ Ἄργος ἐλθὼν ταῦτά τ’ Εὐρυσθεῖ φράσον πρὸς τοῖσδέ τ’, εἴ τι τοισίδ’ ἐγκαλεῖ ξένοις, δίκης κυρήσειν· τούσδε δ’ οὐκ ἄξεις ποτέ.
οὐκ ἢν δίκαιον ἦι τι καὶ νικῶ λόγωι; καὶ πῶς δίκαιον τὸν ἱκέτην ἄγειν βίαι; οὔκουν ἐμοὶ τόδ’ αἰσχρὸν ἀλλ’ οὐ σοὶ βλάβος; ἐμοί γ’, ἐάν σοι τούσδ’ ἐφέλκεσθαι μεθῶ.
σὺ δ’ ἐξόριζε κἆιτ’ ἐκεῖθεν ἄξομεν.
σκαιὸς πέφυκας τοῦ θεοῦ πλείω φρονῶν.
δεῦρ’, ὡς ἔοικε, τοῖς κακοῖσι φευκτέον.
ἅπασι κοινὸν ῥῦμα δαιμόνων ἕδρα.
ταῦτ’ οὐ δοκήσει τοῖς Μυκηναίοις ἴσως.
οὔκουν ἐγὼ τῶν ἐνθάδ’ εἰμὶ κύριος; βλάπτων <γ’> ἐκείνους μηδέν, ἢν σὺ σωφρονῆις.
βλάπτεσθ’, ἐμοῦ γε μὴ μιαίνοντος θεούς.
οὐ βούλομαί σε πόλεμον Ἀργείοις ἔχειν.
κἀγὼ τοιοῦτος· τῶνδε δ’ οὐ μεθήσομαι.
ἄξω γε μέντοι τοὺς ἐμοὺς ἐγὼ λαβών.
οὐκ ἆρ’ ἐς Ἄργος ῥαιδίως ἄπει πάλιν.
πειρώμενος δὴ τοῦτό γ’ αὐτίκ’ εἴσομαι.
κλαίων ἄρ’ ἅψηι τῶνδε κοὐκ ἐς ἀμβολάς.
μὴ πρὸς θεῶν κήρυκα τολμήσηις θενεῖν.
εἰ μή γ’ ὁ κῆρυξ σωφρονεῖν μαθήσεται.
ἄπελθε· καὶ σὺ τοῦδε μὴ θίγηις, ἄναξ.
στείχω· μιᾶς γὰρ χειρὸς ἀσθενὴς μάχη.
ἥξω δὲ πολλὴν Ἄρεος Ἀργείου λαβὼν πάγχαλκον αἰχμὴν δεῦρο. μυρίοι δέ με μένουσιν ἀσπιστῆρες Εὐρυσθεύς τ’ ἄναξ αὐτὸς στρατηγῶν· Ἀλκάθου δ’ ἐπ’ ἐσχάτοις καραδοκῶν τἀνθένδε τέρμασιν μένει.
λαμπρὸς δ’ ἀκούσας σὴν ὕβριν φανήσεται σοὶ καὶ πολίταις γῆι τε τῆιδε καὶ φυτοῖς· μάτην γὰρ ἥβην ὧδέ γ’ ἂν κεκτήιμεθα πολλὴν ἐν Ἄργει, μή σε τιμωρούμενοι.
φθείρου· τὸ σὸν γὰρ Ἄργος οὐ δέδοικ’ ἐγώ.
ἐνθένδε δ’ οὐκ ἔμελλες αἰσχύνας ἐμὲ ἄξειν βίαι τούσδ’· οὐ γὰρ Ἀργείων πόλιν ὑπήκοον τήνδ’ ἀλλ’ ἐλευθέραν ἔχω.
ὥρα προνοεῖν, πρὶν ὅροις πελάσαι στρατὸν Ἀργείων· μάλα δ’ ὀξὺς Ἄρης ὁ Μυκηναίων, ἐπὶ τοῖσι δὲ δὴ μᾶλλον ἔτ’ ἢ πρίν.
πᾶσι γὰρ οὗτος κήρυξι νόμος, δὶς τόσα πυργοῦν τῶν γιγνομένων.
πόσα νιν λέξειν βασιλεῦσι δοκεῖς, ὡς δείν’ ἔπαθεν καὶ παρὰ μικρὸν ψυχὴν ἦλθεν διακναῖσαι; οὐκ ἔστι τοῦδε παισὶ κάλλιον γέρας ἢ πατρὸς ἐσθλοῦ κἀγαθοῦ πεφυκέναι [γαμεῖν τ’ ἀπ’ ἐσθλῶν· ὃς δὲ νικηθεὶς πόθωι κακοῖς ἐκοινώνησεν οὐκ ἐπαινέσω, τέκνοις ὄνειδος οὕνεχ’ ἡδονῆς λιπεῖν]· τὸ δυστυχὲς γὰρ ηὑγένει’ ἀμύνεται τῆς δυσγενείας μᾶλλον· ἡμεῖς γὰρ κακῶν ἐς τοὔσχατον πεσόντες ηὕρομεν φίλους καὶ ξυγγενεῖς τούσδ’, οἳ τοσῆσδ’ οἰκουμένης Ἑλληνίδος γῆς τῶνδε προύστησαν μόνοι.
δότ’, ὦ τέκν’, αὐτοῖς χεῖρα δεξιάν, δότε, ὑμεῖς τε παισί, καὶ πέλας προσέλθετε.
ὦ παῖδες, ἐς μὲν πεῖραν ἤλθομεν φίλων· ἢν δ’ οὖν ποθ’ ὑμῖν νόστος ἐς πάτραν φανῆι καὶ δώματ’ οἰκήσητε καὶ τιμὰς πατρὸς <                                    > σωτῆρας αἰεὶ καὶ φίλους νομίζετε, καὶ μήποτ’ ἐς γῆν ἐχθρὸν αἴρεσθαι δόρυ μέμνησθέ μοι τήνδ’, ἀλλὰ φιλτάτην πόλιν πασῶν νομίζετ’. ἄξιοι δ’ ὑμῖν σέβειν οἳ γῆν τοσήνδε καὶ Πελασγικὸν λεὼν ἡμῶν ἀπηλλάξαντο πολεμίους ἔχειν, πτωχοὺς ἀλήτας εἰσορῶντες ἀλλ’ ὅμως [οὐκ ἐξέδωκαν οὐδ’ ἀπήλασαν χθονός].
ἐγὼ δὲ καὶ ζῶν καὶ θανών, ὅταν θάνω, πολλῶι σ’ ἐπαίνωι Θησέως, ὦ τᾶν, πέλας ὑψηλὸν ἀρῶ καὶ λέγων τάδ’ εὐφρανῶ, ὡς εὖ τ’ ἐδέξω καὶ τέκνοισιν ἤρκεσας τοῖς Ἡρακλείοις, εὐγενὴς δ’ ἀν’ Ἑλλάδα σώιζεις πατρώιαν δόξαν, ἐξ ἐσθλῶν δὲ φὺς οὐδὲν κακίων τυγχάνεις γεγὼς πατρός, παύρων μετ’ ἄλλων· ἕνα γὰρ ἐν πολλοῖς ἴσως εὕροις ἂν ὅστις ἐστὶ μὴ χείρων πατρός.
ἀεί ποθ’ ἥδε γαῖα τοῖς ἀμηχάνοις σὺν τῶι δικαίωι βούλεται προσωφελεῖν.
τοιγὰρ πόνους δὴ μυρίους ὑπὲρ φίλων ἤνεγκε καὶ νῦν τόνδ’ ἀγῶν’ ὁρῶ πέλας.
σοί τ’ εὖ λέλεκται καὶ τὰ τῶνδ’ αὐχῶ, γέρον, τοιαῦτ’ ἔσεσθαι· μνημονεύσεται χάρις.
κἀγὼ μὲν ἀστῶν σύλλογον ποιήσομαι, τάξω δ’ ὅπως ἂν τὸν Μυκηναίων στρατὸν πολλῆι δέχωμαι χειρί· πρῶτα μὲν σκοποὺς πέμψω πρὸς αὐτόν, μὴ λάθηι με προσπεσών· ταχὺς γὰρ Ἄργει πᾶς ἀνὴρ βοηδρόμος· μάντεις τ’ ἀθροίσας θύσομαι. σὺ δ’ ἐς δόμους σὺν παισὶ χώρει, Ζηνὸς ἐσχάραν λιπών.
εἰσὶν γὰρ οἵ σου, κἂν ἐγὼ θυραῖος ὦ, μέριμναν ἕξουσ’. ἀλλ’ ἴθ’ ἐς δόμους, γέρον.
οὐκ ἂν λίποιμι βωμόν, εὐξόμεσθα δὲ ἱκέται μένοντες ἐνθάδ’ εὖ πρᾶξαι πόλιν.
ὅταν δ’ ἀγῶνος τοῦδ’ ἀπαλλαχθῆις καλῶς, ἴμεν πρὸς οἴκους. θεοῖσι δ’ οὐ κακίοσιν χρώμεσθα συμμάχοισιν Ἀργείων, ἄναξ· τῶν μὲν γὰρ Ἥρα προστατεῖ, Διὸς δάμαρ, ἡμῶν δ’ Ἀθάνα. φημὶ δ’ εἰς εὐπραξίαν καὶ τοῦθ’ ὑπάρχειν, θεῶν ἀμεινόνων τυχεῖν· νικωμένη γὰρ Παλλὰς οὐκ ἀνέξεται.
εἰ σὺ μέγ’ αὐχεῖς, ἕτεροι σοῦ πλέον οὐ μέλονται, ξεῖν’ <ἀπ’> Ἀργόθεν ἐλθών, μεγαληγορίαισι δ’ ἐμὰς φρένας οὐ φοβήσεις.
μήπω ταῖς μεγάλαισιν οὕ- τω καὶ καλλιχόροις Ἀθά- ναις εἴη. σὺ δ’ ἄφρων ὅ τ’ Ἄρ- γει Σθενέλου τύραννος· ὃς πόλιν ἐλθὼν ἑτέραν οὐδὲν ἐλάσσον’ Ἄργους θεῶν ἱκτῆρας ἀλάτας καὶ ἐμᾶς χθονὸς ἀντομένους ξένος ὢν βιαίως ἕλκεις, οὐ βασιλεῦσιν εἴ- ξας, οὐκ ἄλλο δίκαιον εἰ- πών· ποῦ ταῦτα καλῶς ἂν εἴ- η παρά γ’ εὖ φρονοῦσιν; εἰρήνα μὲν ἔμοιγ’ ἀρέ- σκει· σοὶ δ’, ὦ κακόφρων ἄναξ, λέγω, εἰ πόλιν ἥξεις, οὐχ οὕτως ἃ δοκεῖς κυρή- σεις· οὐ σοὶ μόνωι ἔγχος οὐδ’ ἰτέα κατάχαλκός ἐστιν.
ἀλλ’, ὦ πολέμων ἐρα- στά, μή μοι δορὶ συνταρά- ξηις τὰν εὖ χαρίτων ἔχου- σαν πόλιν, ἀλλ’ ἀνάσχου.
ὦ παῖ, τί μοι σύννοιαν ὄμμασιν φέρων ἥκεις; νέον τι πολεμίων λέξεις πέρι; μέλλουσιν ἢ πάρεισιν ἢ τί πυνθάνηι; οὐ γάρ τι μὴ ψεύσηις γε κήρυκος λόγους· ὁ γὰρ στρατηγὸς εὐτυχὴς τὰ πρόσθεν ὢν εἶσιν, σάφ’ οἶδα, καὶ μάλ’ οὐ σμικρὸν φρονῶν ἐς τὰς Ἀθήνας. ἀλλά τοι φρονημάτων ὁ Ζεὺς κολαστὴς τῶν ἄγαν ὑπερφρόνων.
ἥκει στράτευμ’ Ἀργεῖον Εὐρυσθεύς τ’ ἄναξ· ἐγώ νιν αὐτὸς εἶδον. ἄνδρα γὰρ χρεών, ὅστις στρατηγεῖν φησ’ ἐπίστασθαι καλῶς, οὐκ ἀγγέλοισι τοὺς ἐναντίους ὁρᾶν.
πεδία μὲν οὖν γῆς ἐς τάδ’ οὐκ ἐφῆκέ πω στρατόν, λεπαίαν δ’ ὀφρύην καθήμενος σκοπεῖ (δόκησιν δὴ τόδ’ ἂν λέγοιμί σοι) ποίαι προσάξει στρατόπεδον †τὰ νῦν δορὸς† ἐν ἀσφαλεῖ τε τῆσδ’ ἱδρύσεται χθονός.
καὶ τἀμὰ μέντοι πάντ’ ἄραρ’ ἤδη καλῶς· πόλις τ’ ἐν ὅπλοις σφάγιά θ’ ἡτοιμασμένα ἕστηκεν οἷς χρὴ ταῦτα τέμνεσθαι θεῶν, θυηπολεῖται δ’ ἄστυ μάντεων ὕπο.
χρησμῶν δ’ ἀοιδοὺς πάντας εἰς ἓν ἁλίσας ἤλεγξα καὶ βέβηλα καὶ κεκρυμμένα [λόγια παλαιὰ τῆιδε γῆι σωτήρια]· καὶ τῶν μὲν ἄλλων διάφορ’ ἐστὶ θεσφάτοις πόλλ’· ἓν δὲ πᾶσι γνῶμα ταὐτὸν ἐμπρέπει· σφάξαι κελεύουσίν με παρθένον κόρηι Δήμητρος, ἥτις ἐστὶ πατρὸς εὐγενοῦς, τροπαῖά τ’ ἐχθρῶν καὶ πόλει σωτηρίαν.
ἐγὼ δ’ ἔχω μέν, ὡς ὁρᾶις, προθυμίαν τοσήνδ’ ἐς ὑμᾶς· παῖδα δ’ οὔτ’ ἐμὴν κτενῶ οὔτ’ ἄλλον ἀστῶν τῶν ἐμῶν ἀναγκάσω ἄκονθ’· ἑκὼν δὲ τίς κακῶς οὕτω φρονεῖ, ὅστις τὰ φίλτατ’ ἐκ χερῶν δώσει τέκνα; καὶ νῦν πυκνὰς ἂν συστάσεις ἂν εἰσίδοις, τῶν μὲν λεγόντων ὡς δίκαιος ἦ ξένοις ἱκέταις ἀρήγειν, τῶν δὲ μωρίαν ἐμοῦ κατηγορούντων· εἰ δὲ μὴ δράσω τόδε, οἰκεῖος ἤδη πόλεμος ἐξαρτύεται.
ταῦτ’ οὖν ὅρα σὺ καὶ συνεξεύρισχ’ ὅπως αὐτοί τε σωθήσεσθε καὶ πέδον τόδε, κἀγὼ πολίταις μὴ διαβληθήσομαι.
οὐ γὰρ τυραννίδ’ ὥστε βαρβάρων ἔχω· ἀλλ’, ἢν δίκαια δρῶ, δίκαια πείσομαι.
ἀλλ’ ἦ πρόθυμον οὖσαν οὐκ ἐᾶι θεὸς ξένοις ἀρήγειν τήνδε χρήιζουσιν πόλιν; ὦ τέκν’, ἔοιγμεν ναυτίλοισιν οἵτινες χειμῶνος ἐκφυγόντες ἄγριον μένος ἐς χεῖρα γῆι συνῆψαν, εἶτα χερσόθεν πνοαῖσιν ἠλάθησαν ἐς πόντον πάλιν.
οὕτω δὲ χἠμεῖς τῆσδ’ ἀπωθούμεσθα γῆς ἤδη πρὸς ἀκταῖς ὄντες ὡς σεσωμένοι.
οἴμοι· τί δῆτ’ ἔτερψας ὦ τάλαινά με ἐλπὶς τότ’, οὐ μέλλουσα διατελεῖν χάριν; συγγνωστὰ γάρ τοι καὶ τὰ τοῦδ’, εἰ μὴ θέλει κτείνειν πολιτῶν παῖδας, αἰνέσαι δ’ ἔχω καὶ τἀνθάδ’· εἰ θεοῖσι δὴ δοκεῖ τάδε πράσσειν ἔμ’, οὔτοι σοί γ’ ἀπόλλυται χάρις.
ὦ παῖδες, ὑμῖν δ’ οὐκ ἔχω τί χρήσομαι.
ποῖ τρεψόμεσθα; τίς γὰρ ἄστεπτος θεῶν; ποῖον δὲ γαίας ἕρκος οὐκ ἀφίγμεθα; ὀλούμεθ’, ὦ τέκν’, ἐκδοθησόμεσθα δή.
κἀμοῦ μὲν οὐδὲν εἴ με χρὴ θανεῖν μέλει, πλὴν εἴ τι τέρψω τοὺς ἐμοὺς ἐχθροὺς θανών· ὑμᾶς δὲ κλαίω καὶ κατοικτίρω, τέκνα, καὶ τὴν γεραιὰν μητέρ’ Ἀλκμήνην πατρός.
ὦ δυστάλαινα τοῦ μακροῦ βίου σέθεν, τλήμων δὲ κἀγὼ πολλὰ μοχθήσας μάτην.
χρῆν χρῆν ἄρ’ ἡμᾶς ἀνδρὸς εἰς ἐχθροῦ χέρας πεσόντας αἰσχρῶς καὶ κακῶς λιπεῖν βίον.
ἀλλ’ οἶσθ’ ὅ μοι σύμπραξον· οὐχ ἅπασα γὰρ πέφευγεν ἐλπὶς τῶνδέ μοι σωτηρίας.
ἔμ’ ἔκδος Ἀργείοισιν ἀντὶ τῶνδ’, ἄναξ, καὶ μήτε κινδύνευε σωθήτω τέ μοι τέκν’· οὐ φιλεῖν δεῖ τὴν ἐμὴν ψυχήν· ἴτω.
μάλιστα δ’ Εὐρυσθεύς με βούλοιτ’ ἂν λαβὼν τὸν Ἡράκλειον σύμμαχον καθυβρίσαι· σκαιὸς γὰρ ἁνήρ. τοῖς σοφοῖς δ’ εὐκτὸν σοφῶι ἔχθραν συνάπτειν, μὴ ἀμαθεῖ φρονήματι· πολλῆς γὰρ αἰδοῦς καὶ δίκης τις ἂν τύχοι.
ὦ πρέσβυ, μή νυν τήνδ’ ἐπαιτιῶ πόλιν· τάχ’ ἂν γὰρ ἡμῖν ψευδὲς ἀλλ’ ὅμως κακὸν γένοιτ’ ὄνειδος ὡς ξένους προυδώκαμεν.
γενναῖα μὲν τάδ’ εἶπας ἀλλ’ ἀμήχανα.
οὐ σοῦ χατίζων δεῦρ’ ἄναξ στρατηλατεῖ· τί γὰρ γέροντος ἀνδρὸς Εὐρυσθεῖ πλέον θανόντος; ἀλλὰ τούσδε βούλεται κτανεῖν.
δεινὸν γὰρ ἐχθροῖς βλαστάνοντες εὐγενεῖς, νεανίαι τε καὶ πατρὸς μεμνημένοι λύμης· ἃ κεῖνον πάντα προσκοπεῖν χρεών.
ἀλλ’ εἴ τιν’ ἄλλην οἶσθα καιριωτέραν βουλὴν ἑτοίμαζ’, ὡς ἔγωγ’ ἀμήχανος χρησμῶν ἀκούσας εἰμὶ καὶ φόβου πλέως.
ξένοι, θράσος μοι μηδὲν ἐξόδοις ἐμαῖς προσθῆτε· πρῶτον γὰρ τόδ’ ἐξαιτήσομαι· γυναικὶ γὰρ σιγή τε καὶ τὸ σωφρονεῖν κάλλιστον εἴσω θ’ ἥσυχον μένειν δόμων.
τῶν σῶν δ’ ἀκούσας, Ἰόλεως, στεναγμάτων ἐξῆλθον, οὐ ταχθεῖσα πρεσβεύειν γένους, ἀλλ’, εἰμὶ γάρ πως πρόσφορος, μέλει δέ μοι μάλιστ’ ἀδελφῶν τῶνδε κἀμαυτῆς πέρι, θέλω πυθέσθαι μὴ ’πὶ τοῖς πάλαι κακοῖς προσκείμενόν τι πῆμα σὴν δάκνει φρένα.
ὦ παῖ, μάλιστα σ’ οὐ νεωστὶ δὴ τέκνων τῶν Ἡρακλείων ἐνδίκως αἰνεῖν ἔχω.
ἡμῖν δὲ δόξας εὖ προχωρῆσαι δρόμος πάλιν μεθέστηκ’ αὖθις ἐς τἀμήχανον· χρησμῶν γὰρ ὠιδούς φησι σημαίνειν ὅδε οὐ ταῦρον οὐδὲ μόσχον ἀλλὰ παρθένον σφάξαι κόρηι Δήμητρος ἥτις εὐγενής, εἰ χρὴ μὲν ἡμᾶς, χρὴ δὲ τήνδ’ εἶναι πόλιν.
ταῦτ’ οὖν ἀμηχανοῦμεν· οὔτε γὰρ τέκνα σφάξειν ὅδ’ αὑτοῦ φησιν οὔτ’ ἄλλου τινός.
κἀμοὶ λέγει μὲν οὐ σαφῶς, λέγει δέ πως, εἰ μή τι τούτων ἐξαμηχανήσομεν, ἡμᾶς μὲν ἄλλην γαῖαν εὑρίσκειν τινά, αὐτὸς δὲ σῶσαι τήνδε βούλεσθαι χθόνα.
ἐν τῶιδε κἀχόμεσθα σωθῆναι λόγωι; ἐν τῶιδε, τἄλλα γ’ εὐτυχῶς πεπραγότες.
μή νυν τρέσηις ἔτ’ ἐχθρὸν Ἀργείων δόρυ· ἐγὼ γὰρ αὐτὴ πρὶν κελευσθῆναι, γέρον, θνήισκειν ἑτοίμη καὶ παρίστασθαι σφαγῆι.
τί φήσομεν γάρ, εἰ πόλις μὲν ἀξιοῖ κίνδυνον ἡμῶν οὕνεκ’ αἴρεσθαι μέγαν, αὐτοὶ δὲ προστιθέντες ἄλλοισιν πόνους, παρόν σφε σῶσαι, φευξόμεσθα μὴ θανεῖν; οὐ δῆτ’, ἐπεί τοι καὶ γέλωτος ἄξια, στένειν μὲν ἱκέτας δαιμόνων καθημένους, πατρὸς δ’ ἐκείνου φύντας οὗ πεφύκαμεν κακοὺς ὁρᾶσθαι· ποῦ τάδ’ ἐν χρηστοῖς πρέπει; κάλλιον, οἶμαι, τῆσδ’—ὃ μὴ τύχοι ποτέ— πόλεως ἁλούσης χεῖρας εἰς ἐχθρῶν πεσεῖν κἄπειτ’ ἄτιμα πατρὸς οὖσαν εὐγενοῦς παθοῦσαν Ἅιδην μηδὲν ἧσσον εἰσιδεῖν.
ἀλλ’ ἐκπεσοῦσα τῆσδ’ ἀλητεύσω χθονός; κοὐκ αἰσχυνοῦμαι δῆτ’, ἐὰν δή τις λέγηι Τί δεῦρ’ ἀφίκεσθ’ ἱκεσίοισι σὺν κλάδοις αὐτοὶ φιλοψυχοῦντες; ἔξιτε χθονός· κακοῖς γὰρ ἡμεῖς οὐ προσωφελήσομεν.
ἀλλ’ οὐδὲ μέντοι, τῶνδε μὲν τεθνηκότων, αὐτὴ δὲ σωθεῖσ’, ἐλπίδ’ εὖ πράξειν ἔχω· πολλοὶ γὰρ ἤδη τῆιδε προύδοσαν φίλους.
τίς γὰρ κόρην ἔρημον ἢ δάμαρτ’ ἔχειν ἢ παιδοποιεῖν ἐξ ἐμοῦ βουλήσεται; οὔκουν θανεῖν ἄμεινον ἢ τούτων τυχεῖν ἀναξίαν; ἄλληι δὲ κἂν πρέποι τινὶ μᾶλλον τάδ’, ἥτις μὴ ’πίσημος ὡς ἐγώ.
ἡγεῖσθ’ ὅπου δεῖ σῶμα κατθανεῖν τόδε καὶ στεμματοῦτε καὶ †κατάρχεσθ’ εἰ δοκεῖ†· νικᾶτε δ’ ἐχθρούς· ἥδε γὰρ ψυχὴ πάρα ἑκοῦσα κοὐκ ἄκουσα, κἀξαγγέλλομαι θνήισκειν ἀδελφῶν τῶνδε κἀμαυτῆς ὕπερ.
εὕρημα γάρ τοι μὴ φιλοψυχοῦσ’ ἐγὼ κάλλιστον ηὕρηκ’, εὐκλεῶς λιπεῖν βίον.
φεῦ φεῦ, τί λέξω παρθένου μέγαν λόγον κλύων, ἀδελφῶν ἣ πάρος θέλει θανεῖν; τούτων τίς ἂν λέξειε γενναίους λόγους μᾶλλον, τίς ἂν δράσειεν ἀνθρώπων ἔτι; ὦ τέκνον, οὐκ ἔστ’ ἄλλοθεν τὸ σὸν κάρα ἀλλ’ ἐξ ἐκείνου· σπέρμα τῆς θείας φρενὸς πέφυκας Ἡράκλειον· οὐδ’ αἰσχύνομαι τοῖς σοῖς λόγοισι, τῆι τύχηι δ’ ἀλγύνομαι.
ἀλλ’ ἧι γένοιτ’ ἂν ἐνδικωτέρως φράσω· πάσας ἀδελφὰς τῆσδε δεῦρο χρὴ καλεῖν, κἆιθ’ ἡ λαχοῦσα θνηισκέτω γένους ὕπερ· σὲ δ’ οὐ δίκαιον κατθανεῖν ἄνευ πάλου.
οὐκ ἂν θάνοιμι τῆι τύχηι λαχοῦσ’ ἐγώ· χάρις γὰρ οὐ πρόσεστι· μὴ λέξηις, γέρον.
ἀλλ’, εἰ μὲν ἐνδέχεσθε καὶ βούλεσθέ μοι χρῆσθαι προθύμωι, τὴν ἐμὴν ψυχὴν ἐγὼ δίδωμ’ ἑκοῦσα τοῖσδ’, ἀναγκασθεῖσα δ’ οὔ.
φεῦ· ὅδ’ αὖ λόγος σοι τοῦ πρὶν εὐγενέστερος, κἀκεῖνος ἦν ἄριστος· ἀλλ’ ὑπερφέρεις τόλμηι τε τόλμαν καὶ λόγωι χρηστῶι λόγον.
οὐ μὴν κελεύω γ’ οὐδ’ ἀπεννέπω, τέκνον, θνήισκειν σ’· ἀδελφοὺς <δ’> ὠφελεῖς θανοῦσα σούς.
σοφῶς †κελεύεις†· μὴ τρέσηις μιάσματος τοὐμοῦ μετασχεῖν, ἀλλ’ ἐλευθέρως θάνω, ἐπεὶ σφαγῆς γε πρὸς τὸ δεινὸν εἶμ’ ἐγώ, εἴπερ πέφυκα πατρὸς οὗπερ εὔχομαι.
ἔπου δέ, πρέσβυ· σῆι γὰρ ἐνθανεῖν χερὶ θέλω, πέπλοις δὲ σῶμ’ ἐμὸν κρύψον παρών.
οὐκ ἂν δυναίμην σῶι παρεστάναι μόρωι.
σὺ δ’ ἀλλὰ τοῦδε χρῆιζε, μή μ’ ἐν ἀρσένων ἀλλ’ ἐν γυναικῶν χερσὶν ἐκπνεῦσαι βίον.
ἔσται τάδ’, ὦ τάλαινα παρθένων, ἐπεὶ κἀμοὶ τόδ’ αἰσχρόν, μή σε κοσμεῖσθαι καλῶς, πολλῶν ἕκατι, τῆς τε σῆς εὐψυχίας καὶ τοῦ δικαίου. τλημονεστάτην δέ σε πασῶν γυναικῶν εἶδον ὀφθαλμοῖς ἐγώ.
ἀλλ’, εἴ τι βούληι, τούσδε τὸν γέροντά τε χώρει προσειποῦσ’ ὑστάτοις προσφθέγμασιν.
ὦ χαῖρε, πρέσβυ, χαῖρε καὶ δίδασκέ μοι τοιούσδε τούσδε παῖδας, ἐς τὸ πᾶν σοφούς, ὥσπερ σύ, μηδὲν μᾶλλον· ἀρκέσουσι γάρ.
πειρῶ δὲ σῶσαι μὴ θανεῖν, πρόθυμος ὤν· σοὶ παῖδές ἐσμεν, σαῖν χεροῖν τεθράμμεθα· ὁρᾶις δὲ κἀμὲ τὴν ἐμὴν ὥραν γάμου διδοῦσαν, ἀντὶ τῶνδε κατθανουμένην.
ὑμεῖς τ’, ἀδελφῶν ἡ παροῦσ’ ὁμιλία, εὐδαιμονοῖτε καὶ γένοιθ’ ὑμῖν ὅσων ἡμὴ πάροιθε καρδία σφαλήσεται.
καὶ τὸν γέροντα τήν τ’ ἔσω γραῖαν δόμων τιμᾶτε πατρὸς μητέρ’ Ἀλκμήνην ἐμοῦ ξένους τε τούσδε. κἂν ἀπαλλαγὴ πόνων καὶ νόστος ὑμῖν εὑρεθῆι ποτ’ ἐκ θεῶν, μέμνησθε τὴν σώτειραν ὡς θάψαι χρεών· κάλλιστά τοι δίκαιον· οὐ γὰρ ἐνδεὴς ὑμῖν παρέστην ἀλλὰ προύθανον γένους.
τάδ’ ἀντὶ παίδων ἐστί μοι κειμήλια καὶ παρθενείας, εἴ τι δὴ κατὰ χθονός.
εἴη γε μέντοι μηδέν· εἰ γὰρ ἕξομεν κἀκεῖ μερίμνας οἱ θανούμενοι βροτῶν, οὐκ οἶδ’ ὅποι τις τρέψεται· τὸ γὰρ θανεῖν κακῶν μέγιστον φάρμακον νομίζεται.
ἀλλ’, ὦ μέγιστον ἐκπρέπουσ’ εὐψυχίαι, πασῶν γυναικῶν, ἴσθι, τιμιωτάτη καὶ ζῶσ’ ὑφ’ ἡμῶν καὶ θανοῦσ’ ἔσηι πολύ.
καὶ χαῖρε· δυσφημεῖν γὰρ ἅζομαι θεὰν ἧι σὸν κατῆρκται σῶμα, Δήμητρος κόρην.
ὦ παῖδες, οἰχόμεσθα· λύεται μέλη λύπηι· λάβεσθε κἀς ἕδραν μ’ ἐρείσατε αὐτοῦ πέπλοισι τοῖσδε κρύψαντες, τέκνα.
ὡς οὔτε τούτοις ἥδομαι πεπραγμένοις χρησμοῦ τε μὴ κρανθέντος οὐ βιώσιμον· μείζων γὰρ ἄτη· συμφορὰ δὲ καὶ τάδε.
οὔτινά φημι θεῶν ἄτερ ὄλβιον, οὐ βαρύποτμον, ἄνδρα γενέσθαι· οὐδὲ τὸν αὐτὸν ἀεὶ ’μβεβάναι δόμον εὐτυχίαι· παρὰ δ’ ἄλλαν ἄλλα μοῖρα διώκει.
τὸν μὲν ἀφ’ ὑψηλῶν βραχὺν ὤικισε, τὸν δ’ †ἀλήταν† εὐδαίμονα τεύχει.
μόρσιμα δ’ οὔτι φυγεῖν θέμις, οὐ σοφί- αι τις ἀπώσεται, ἀλλὰ μάταν ὁ πρό- θυμος ἀεὶ πόνον ἕξει.
ἀλλὰ σὺ μὴ προπεσὼν τὰ θεῶν φέρε μηδ’ ὑπεράλγει φροντίδα λύπαι· εὐδόκιμον γὰρ ἔχει θανάτου μέρος ἁ μελέα πρό τ’ ἀδελφῶν καὶ γᾶς, οὐδ’ ἀκλεής νιν δόξα πρὸς ἀνθρώπων ὑποδέξεται· ἁ δ’ ἀρετὰ βαίνει διὰ μόχθων.
ἄξια μὲν πατρός, ἄξια δ’ εὐγενί- ας τάδε γίγνεται· εἰ δὲ σέβεις θανά- τους ἀγαθῶν, μετέχω σοι.
ὦ τέκνα, χαίρετ’· Ἰόλεως δὲ ποῦ γέρων μήτηρ τε πατρὸς τῆσδ’ ἕδρας ἀποστατεῖ; πάρεσμεν, οἵα δή γ’ ἐμοῦ παρουσία.
τί χρῆμα κεῖσαι καὶ κατηφὲς ὄμμ’ ἔχεις; φροντίς τις ἦλθ’ οἰκεῖος, ἧι συνειχόμην.
ἔπαιρέ νυν σεαυτόν, ὄρθωσον κάρα.
γέροντές ἐσμεν κοὐδαμῶς ἐρρώμεθα.
ἥκω γε μέντοι χάρμα σοι φέρων μέγα.
τίς δ’ εἶ σύ; ποῦ σοι συντυχὼν ἀμνημονῶ; Ὕλλου πενέστης· οὔ με γιγνώσκεις ὁρῶν; ὦ φίλταθ’, ἥκεις ἆρα σωτὴρ νῶιν βλάβης; μάλιστα· καὶ πρός γ’ εὐτυχεῖς τὰ νῦν τάδε.
ὦ μῆτερ ἐσθλοῦ παιδός, Ἀλκμήνην λέγω, ἔξελθ’, ἄκουσον τοῦδε φιλτάτους λόγους.
πάλαι γὰρ ὠδίνουσα τῶν ἀφιγμένων ψυχὴν ἐτήκου νόστος εἰ γενήσεται.
τί χρῆμ’ ἀυτῆς πᾶν τόδ’ ἐπλήσθη στέγος, Ἰόλαε; μῶν τίς σ’ αὖ βιάζεται παρὼν κῆρυξ ἀπ’ Ἄργους; ἀσθενὴς μὲν ἥ γ’ ἐμὴ ῥώμη, τοσόνδε δ’ εἰδέναι σε χρή, ξένε· οὐκ ἔστ’ ἄγειν σε τούσδ’ ἐμοῦ ζώσης ποτέ.
ἦ τἄρ’ ἐκείνου μὴ νομιζοίμην ἐγὼ μήτηρ ἔτ’· εἰ δὲ τῶνδε προσθίξηι χερί, δυοῖν γερόντοιν οὐ καλῶς ἀγωνιῆι.
θάρσει, γεραιά, μὴ τρέσηις· οὐκ Ἀργόθεν κῆρυξ ἀφῖκται πολεμίους λόγους ἔχων.
τί γὰρ βοὴν ἔστησας ἄγγελον φόβου; σὺ πρόσθε ναοῦ τοῦδ’ ὅπως βαίης πέλας.
οὐκ ἴσμεν ἡμεῖς ταῦτα· τίς γάρ ἐσθ’ ὅδε; ἥκοντα παῖδα παιδὸς ἀγγέλλει σέθεν.
ὦ χαῖρε καὶ σὺ τοῖσδε τοῖς ἀγγέλμασιν.
ἀτὰρ τί χώραι τῆιδε προσβαλὼν πόδα ποῦ νῦν ἄπεστι; τίς νιν εἶργε συμφορὰ σὺν σοὶ φανέντα δεῦρ’ ἐμὴν τέρψαι φρένα; στρατὸν καθίζει τάσσεταί θ’ ὃν ἦλθ’ ἔχων.
τοῦδ’ οὐκέθ’ ἡμῖν τοῦ λόγου μέτεστι δή.
μέτεστιν· ἡμῶν δ’ ἔργον ἱστορεῖν τάδε.
τί δῆτα βούληι τῶν πεπραγμένων μαθεῖν; πόσον τι πλῆθος συμμάχων πάρεστ’ ἔχων; πολλούς· ἀριθμὸν δ’ ἄλλον οὐκ ἔχω φράσαι.
ἴσασιν, οἶμαι, ταῦτ’ Ἀθηναίων πρόμοι.
ἴσασι, καὶ δὴ λαιὸν ἕστηκεν κέρας.
ἤδη γὰρ ὡς ἐς ἔργον ὥπλισται στρατός; καὶ δὴ παρῆκται σφάγια τάξεων ἕκας.
πόσον τι δ’ ἔστ’ ἄπωθεν Ἀργεῖον δόρυ; ὥστ’ ἐξορᾶσθαι τὸν στρατηγὸν ἐμφανῶς.
τί δρῶντα; μῶν τάσσοντα πολεμίων στίχας; ἠικάζομεν ταῦτ’· οὐ γὰρ ἐξηκούομεν.
ἀλλ’ εἶμ’· ἐρήμους δεσπότας τοὐμὸν μέρος οὐκ ἂν θέλοιμι πολεμίοισι συμβαλεῖν.
κἄγωγε σὺν σοί· ταὐτὰ γὰρ φροντίζομεν, φίλοις παρόντες, ὡς ἔοιγμεν, ὠφελεῖν.
ἥκιστα πρὸς σοῦ μῶρον ἦν εἰπεῖν ἔπος.
καὶ μὴ μετασχεῖν γ’ ἀλκίμου μάχης φίλοις.
οὐκ ἔστιν, ὦ τᾶν, ἥ ποτ’ ἦν ῥώμη σέθεν.
ἀλλ’ οὖν μαχοῦμαί γ’ ἀριθμὸν οὐκ ἐλάσσοσιν.
σμικρὸν τὸ σὸν σήκωμα προστίθης φίλοις.
οὐδεὶς ἔμ’ ἐχθρῶν προσβλέπων ἀνέξεται.
οὐκ ἔστ’ ἐν ὄψει τραῦμα μὴ δρώσης χερός.
τί δ’; οὐ θένοιμι κἂν ἐγὼ δι’ ἀσπίδος; θένοις ἄν, ἀλλὰ πρόσθεν αὐτὸς ἂν πέσοις.
μή τοί μ’ ἔρυκε δρᾶν παρεσκευασμένον.
δρᾶν μὲν σύ γ’ οὐχ οἷός τε, βούλεσθαι δ’ ἴσως.
ὡς μὴ μενοῦντι τἄλλα σοι λέγειν πάρα.
πῶς οὖν ὁπλίτης τευχέων ἄτερ φανῆι; ἔστ’ ἐν δόμοισιν ἔνδον αἰχμάλωθ’ ὅπλα τοῖσδ’, οἷσι χρησόμεσθα· κἀποδώσομεν ζῶντες, θανόντας δ’ οὐκ ἀπαιτήσει θεός.
ἀλλ’ εἴσιθ’ εἴσω κἀπὸ πασσάλων ἑλὼν ἔνεγχ’ ὁπλίτην κόσμον ὡς τάχιστά μοι.
αἰσχρὸν γὰρ οἰκούρημα γίγνεται τόδε, τοὺς μὲν μάχεσθαι, τοὺς δὲ δειλίαι μένειν.
λῆμα μὲν οὔπω στόρνυσι χρόνος τὸ σόν, ἀλλ’ ἡβᾶι, σῶμα δὲ φροῦδον.
τί πονεῖς ἄλλως ἃ σὲ μὲν βλάψει, σμικρὰ δ’ ὀνήσει πόλιν ἡμετέραν; χρὴ γνωσιμαχεῖν σὴν ἡλικίαν, τὰ δ’ ἀμήχαν’ ἐᾶν· οὐκ ἔστιν ὅπως ἥβην κτήσηι πάλιν αὖθις.
τί χρῆμα μέλλεις σῶν φρενῶν οὐκ ἔνδον ὢν λιπεῖν μ’ ἔρημον σὺν <τέκνου> τέκνοις ἐμοῖς; ἀνδρῶν γὰρ ἀλκή· σοὶ δὲ χρὴ τούτων μέλειν.
τί δ’; ἢν θάνηις σύ, πῶς ἐγὼ σωθήσομαι; παιδὸς μελήσει παισὶ τοῖς λελειμμένοις.
ἢν δ’ οὖν, ὃ μὴ γένοιτο, χρήσωνται τύχηι; οἵδ’ οὐ προδώσουσίν σε, μὴ τρέσηις, ξένοι.
τοσόνδε γάρ τοι θάρσος, οὐδὲν ἄλλ’ ἔχω.
καὶ Ζηνὶ τῶν σῶν, οἶδ’ ἐγώ, μέλει πόνων.
φεῦ·Ζεὺς ἐξ ἐμοῦ μὲν οὐκ ἀκούσεται κακῶς· εἰ δ’ ἐστὶν ὅσιος αὐτὸς οἶδεν εἰς ἐμέ.
ὅπλων μὲν ἤδη τήνδ’ ὁρᾶις παντευχίαν, φθάνοις δ’ ἂν οὐκ ἂν τοῖσδε σὸν κρύπτων δέμας· ὡς ἐγγὺς ἁγὼν καὶ μάλιστ’ Ἄρης στυγεῖ μέλλοντας· εἰ δὲ τευχέων φοβῆι βάρος, νῦν μὲν πορεύου γυμνός, ἐν δὲ τάξεσιν κόσμωι πυκάζου τῶιδ’· ἐγὼ δ’ οἴσω τέως.
καλῶς ἔλεξας· ἀλλ’ ἐμοὶ πρόχειρ’ ἔχων τεύχη κόμιζε, χειρὶ δ’ ἔνθες ὀξύην, λαιόν τ’ ἔπαιρε πῆχυν, εὐθύνων πόδα.
ἦ παιδαγωγεῖν γὰρ τὸν ὁπλίτην χρεών; ὄρνιθος οὕνεκ’ ἀσφαλῶς πορευτέον.
εἴθ’ ἦσθα δυνατὸς δρᾶν ὅσον πρόθυμος εἶ.
ἔπειγε· λειφθεὶς δεινὰ πείσομαι μάχης.
σύ τοι βραδύνεις, οὐκ ἐγώ, δοκῶν τι δρᾶν.
οὔκουν ὁρᾶις μου κῶλον ὡς ἐπείγεται; ὁρῶ δοκοῦντα μᾶλλον ἢ σπεύδοντά σε.
οὐ ταῦτα λέξεις ἡνίκ’ ἂν λεύσσηις μ’ ἐκεῖ ...
τί δρῶντα; βουλοίμην δ’ ἂν εὐτυχοῦντά γε.
δι’ ἀσπίδος θείνοντα πολεμίων τινά.
εἰ δή ποθ’ ἥξομέν γε· τοῦτο γὰρ φόβος.
φεῦ·εἴθ’, ὦ βραχίων, οἷον ἡβήσαντά σε μεμνήμεθ’ ἡμεῖς, ἡνίκα ξὺν Ἡρακλεῖ Σπάρτην ἐπόρθεις, σύμμαχος γένοιό μοι τοιοῦτος· οἵαν ἂν τροπὴν Εὐρυσθέως θείμην· ἐπεί τοι καὶ κακὸς μένειν δόρυ.
ἔστιν δ’ ἐν ὄλβωι καὶ τόδ’ οὐκ ὀρθῶς ἔχον, εὐψυχίας δόκησις· οἰόμεσθα γὰρ τὸν εὐτυχοῦντα πάντ’ ἐπίστασθαι καλῶς.
Γᾶ καὶ παννύχιος σελά- να καὶ λαμπρόταται θεοῦ φαεσιμβρότου αὐγαί, ἀγγελίαν μοι ἐνέγκαι, ἰαχήσατε δ’ οὐρανῶι καὶ παρὰ θρόνον ἀρχέταν γλαυκᾶς τ’ ἐν Ἀθάνας· μέλλω τᾶς πατριώτιδος γᾶς, μέλλω καὶ ὑπὲρ δόμων ἱκέτας ὑποδεχθεὶς κίνδυνον πολιῶι τεμεῖν σιδάρωι.
δεινὸν μὲν πόλιν ὡς Μυκή- νας εὐδαίμονα καὶ δορὸς πολυαίνετον ἀλκᾶι μῆνιν ἐμᾶι χθονὶ κεύθειν· κακὸν δ’, ὦ πόλις, εἰ ξένους ἱκτῆρας παραδώσομεν κελεύσμασιν Ἄργους.
Ζεύς μοι σύμμαχος, οὐ φοβοῦ- μαι, Ζεύς μοι χάριν ἐνδίκως ἔχει· οὔποτε θνατῶν ἥσσους <δαίμονες> ἔκ γ’ ἐμοῦ φανοῦνται.
ἀλλ’, ὦ πότνια, σὸν γὰρ οὖ- δας γᾶς καὶ πόλις, ἆς σὺ μά- τηρ δέσποινά τε καὶ φύλαξ, πόρευσον ἄλλαι τὸν οὐ δικαίως τᾶιδ’ ἐπάγοντα δορυσσοῦν στρατὸν Ἀργόθεν· οὐ γὰρ ἐμᾶι γ’ ἀρετᾶι δίκαιός εἰμ’ ἐκπεσεῖν μελάθρων.
ἐπεί σοι πολύθυτος ἀεὶ τιμὰ κραίνεται οὐδὲ λά- θει μηνῶν φθινὰς ἁμέρα νέων τ’ ἀοιδαὶ χορῶν τε μολπαί.
ἀνεμόεντι δ’ ἐπ’ ὄχθωι ὀλολύγματα παννυχίοις ὑπὸ παρ- θένων ἰαχεῖ ποδῶν κρότοισιν.
δέσποινα, μύθους σοί τε †συντομωτάτους κλύειν ἐμοί τε τῶιδε καλλίστους φέρω†· νικῶμεν ἐχθροὺς καὶ τροπαῖ’ ἱδρύεται παντευχίαν ἔχοντα πολεμίων σέθεν.
ὦ φίλταθ’, ἥδε σ’ ἡμέρα †διήλασεν†· ἠλευθέρωσαι τοῖσδε τοῖς ἀγγέλμασιν.
μιᾶς δ’ ἔμ’ οὔπω συμφορᾶς ἐλευθεροῖς· φόβος γὰρ εἴ μοι ζῶσιν οὓς ἐγὼ θέλω.
ζῶσιν, μέγιστόν γ’ εὐκλεεῖς κατὰ στρατόν.
ὁ μὲν γέρων †οὐκ ἔστιν Ἰόλεως ὅδε†; μάλιστα, πράξας γ’ ἐκ θεῶν κάλλιστα δή.
τί δ’ ἔστι; μῶν τι κεδνὸν ἠγωνίζετο; νέος μεθέστηκ’ ἐκ γέροντος αὖθις αὖ.
θαυμάστ’ ἔλεξας· ἀλλά σ’ εὐτυχῆ φίλων μάχης ἀγῶνα πρῶτον ἀγγεῖλαι θέλω.
εἷς μου λόγος σοι πάντα σημανεῖ τάδε.
ἐπεὶ γὰρ ἀλλήλοισιν ὁπλίτην στρατὸν κατὰ στόμ’ ἐκτείνοντες ἀντετάξαμεν, ἐκβὰς τεθρίππων Ὕλλος ἁρμάτων πόδα ἔστη μέσοισιν ἐν μεταιχμίοις δορός.
κἄπειτ’ ἔλεξεν· Ὦ στρατήγ’ ὃς Ἀργόθεν ἥκεις, τί τήνδε γαῖαν οὐκ εἰάσαμεν <                                    ><                                    > καὶ τὰς Μυκήνας οὐδὲν ἐργάσηι κακὸν ἀνδρὸς στερήσας· ἀλλ’ ἐμοὶ μόνος μόνωι μάχην συνάψας, ἢ κτανὼν ἄγου λαβὼν τοὺς Ἡρακλείους παῖδας ἢ θανὼν ἐμοὶ τιμὰς πατρώιους καὶ δόμους ἔχειν ἄφες.
στρατὸς δ’ ἐπήινεσ’ ἔς τ’ ἀπαλλαγὰς πόνων καλῶς λελέχθαι μῦθον ἔς τ’ εὐψυχίαν.
ὁ δ’ οὔτε τοὺς κλύοντας αἰδεσθεὶς λόγων οὔτ’ αὐτὸς αὑτοῦ δειλίαν στρατηγὸς ὢν ἐλθεῖν ἐτόλμησ’ ἐγγὺς ἀλκίμου δορός, ἀλλ’ ἦν κάκιστος· εἶτα τοιοῦτος γεγὼς τοὺς Ἡρακλείους ἦλθε δουλώσων γόνους; Ὕλλος μὲν οὖν ἀπώιχετ’ ἐς τάξιν πάλιν· μάντεις δ’, ἐπειδὴ μονομάχου δι’ ἀσπίδος διαλλαγὰς ἔγνωσαν οὐ τελουμένας, ἔσφαζον, οὐκ ἔμελλον, ἀλλ’ ἀφίεσαν λαιμῶν βοείων εὐθὺς οὔριον φόνον.
οἱ δ’ ἅρματ’ εἰσέβαινον, οἱ δ’ ὑπ’ ἀσπίδων πλευροῖς ἔχριμπτον πλεύρ’· Ἀθηναίων δ’ ἄναξ στρατῶι παρήγγειλ’ οἷα χρὴ τὸν εὐγενῆ· Ὦ ξυμπολῖται, τῆι τε βοσκούσηι χθονὶ καὶ τῆι τεκούσηι νῦν τιν’ ἀρκέσαι χρεών.
ὁ δ’ αὖ τό τ’ Ἄργος μὴ καταισχῦναι θέλειν καὶ τὰς Μυκήνας συμμάχους ἐλίσσετο.
ἐπεὶ δ’ ἐσήμην’ ὄρθιον Τυρσηνικῆι σάλπιγγι καὶ συνῆψαν ἀλλήλοις μάχην, πόσον τιν’ αὐχεῖς πάταγον ἀσπίδων βρέμειν, πόσον τινὰ στεναγμὸν οἰμωγήν θ’ ὁμοῦ; τὰ πρῶτα μέν νυν πίτυλος Ἀργείου δορὸς ἐρρήξαθ’ ἡμᾶς, εἶτ’ ἐχώρησαν πάλιν.
τὸ δεύτερον δὲ ποὺς ἐπαλλαχθεὶς ποδί, ἀνὴρ δ’ ἐπ’ ἀνδρὶ στάς, ἐκαρτέρει μάχη· πολλοὶ δ’ ἔπιπτον. ἦν δὲ †τοῦ κελεύσματος† Ὦ τὰς Ἀθήνας—Ὦ τὸν Ἀργείων γύην σπείροντες—οὐκ ἀρήξετ’ αἰσχύνην πόλει; μόλις δὲ πάντα δρῶντες οὐκ ἄτερ πόνων ἐτρεψάμεσθ’ Ἀργεῖον ἐς φυγὴν δόρυ.
κἀνταῦθ’ ὁ πρέσβυς Ὕλλον ἐξορμώμενον ἰδών, ὀρέξας ἱκέτευσε δεξιὰν Ἰόλαος ἐμβῆσαί νιν ἵππειον δίφρον.
λαβὼν δὲ χερσὶν ἡνίας Εὐρυσθέως πώλοις ἐπεῖχε. τἀπὸ τοῦδ’ ἤδη κλύων λέγοιμ’ ἂν ἄλλων, δεῦρό γ’ αὐτὸς εἰσιδών.
Παλληνίδος γὰρ σεμνὸν ἐκπερῶν πάγον δίας Ἀθάνας, ἅρμ’ ἰδὼν Εὐρυσθέως, ἠράσαθ’ Ἥβηι Ζηνί θ’ ἡμέραν μίαν νέος γενέσθαι κἀποτείσασθαι δίκην ἐχθρούς. κλύειν δὴ θαύματος πάρεστί σοι· δισσὼ γὰρ ἀστέρ’ ἱππικοῖς ἐπὶ ζυγοῖς σταθέντ’ ἔκρυψαν ἅρμα λυγαίωι νέφει· σὸν δὴ λέγουσι παῖδά γ’ οἱ σοφώτεροι Ἥβην θ’· ὁ δ’ ὄρφνης ἐκ δυσαιθρίου νέων βραχιόνων ἔδειξεν ἡβητὴν τύπον.
αἱρεῖ δ’ ὁ κλεινὸς Ἰόλεως Εὐρυσθέως τέτρωρον ἅρμα πρὸς πέτραις Σκιρωνίσιν, δεσμοῖς τε δήσας χεῖρας ἀκροθίνιον κάλλιστον ἥκει τὸν στρατηλάτην ἄγων τὸν ὄλβιον πάροιθε. τῆι δὲ νῦν τύχηι βροτοῖς ἅπασι λαμπρὰ κηρύσσει μαθεῖν, τὸν εὐτυχεῖν δοκοῦντα μὴ ζηλοῦν πρὶν ἂν θανόντ’ ἴδηι τις· ὡς ἐφήμεροι τύχαι.
ὦ Ζεῦ τροπαῖε, νῦν ἐμοὶ δεινοῦ φόβου ἐλεύθερον πάρεστιν ἦμαρ εἰσιδεῖν.
ὦ Ζεῦ, χρόνωι μὲν τἄμ’ ἐπεσκέψω κακά, χάριν δ’ ὅμως σοι τῶν πεπραγμένων ἔχω· καὶ παῖδα τὸν ἐμὸν πρόσθεν οὐ δοκοῦσ’ ἐγὼ θεοῖς ὁμιλεῖν νῦν ἐπίσταμαι σαφῶς.
ὦ τέκνα, νῦν δὴ νῦν ἐλεύθεροι πόνων, ἐλεύθεροι δὲ τοῦ κακῶς ὀλουμένου Εὐρυσθέως ἔσεσθε καὶ πόλιν πατρὸς ὄψεσθε, κλήρους δ’ ἐμβατεύσετε χθονὸς καὶ θεοῖς πατρώιοις θύσεθ’, ὧν ἀπειργμένοι ξένοι πλανήτην εἴχετ’ ἄθλιον βίον.
ἀτὰρ τί κεύθων Ἰόλεως σοφόν ποτε Εὐρυσθέως ἐφείσαθ’ ὥστε μὴ κτανεῖν; λέξον· παρ’ ἡμῖν μὲν γὰρ οὐ σοφὸν τόδε, ἐχθροὺς λαβόντα μὴ ἀποτείσασθαι δίκην.
τὸ σὸν προτιμῶν, ὥς νιν ὀφθαλμοῖς ἴδοις †κρατοῦντα† καὶ σῆι δεσποτούμενον χερί.
οὐ μὴν ἑκόντα γ’ αὐτὸν ἀλλὰ πρὸς βίαν ἔζευξ’ ἀνάγκηι· καὶ γὰρ οὐκ ἐβούλετο ζῶν ἐς σὸν ἐλθεῖν ὄμμα καὶ δοῦναι δίκην.
ἀλλ’, ὦ γεραιά, χαῖρε καὶ μέμνησό μοι ὃ πρῶτον εἶπας ἡνίκ’ ἠρχόμην λόγου, ἐλευθερώσειν μ’· ἐν δὲ τοῖς τοιοῖσδε χρὴ ἀψευδὲς εἶναι τοῖσι γενναίοις στόμα.
ἐμοὶ χορὸς μὲν ἡδύς, εἰ λίγεια λω- τοῦ χάρις †ἐνὶ δαΐ†· ἡδεῖα δ’ εὔχαρις Ἀφροδί- τα· τερπνὸν δέ τι καὶ φίλων ἆρ’ εὐτυχίαν ἰδέσθαι τῶν πάρος οὐ δοκούντων.
πολλὰ γὰρ τίκτει Μοῖρα τελεσσιδώ- τειρ’ Αἰών τε Χρόνου παῖς.
ἔχεις ὁδόν τιν’, ὦ πόλις, δίκαιον· οὐ χρή ποτε τοῦδ’ ἀφέσθαι, τιμᾶν θεούς· ὁ <δὲ> μή σε φά- σκων ἐγγὺς μανιᾶν ἐλαύ- νει, δεικνυμένων ἐλέγχων τῶνδ’· ἐπίσημα γάρ τοι θεὸς παραγγέλλει, τῶν ἀδίκων παραι- ρῶν φρονήματος αἰεί.
ἔστιν ἐν οὐρανῶι βεβα- κὼς ὁ σὸς γόνος, ὦ γεραι- ά· φεύγω λόγον ὡς τὸν Ἅι- δα δόμον κατέβα, πυρὸς δεινᾶι φλογὶ σῶμα δαισθείς· Ἥβας τ’ ἐρατὸν χροΐ- ζει λέχος χρυσέαν κατ’ αὐλάν.
ὦ Ὑμέναιε, δις- σοὺς παῖδας Διὸς ἠξίωσας.
συμφέρεται τὰ πολλὰ πολ- λοῖς· καὶ γὰρ πατρὶ τῶνδ’ Ἀθά- ναν λέγουσ’ ἐπίκουρον εἶ- ναι, καὶ τούσδε θεᾶς πόλις καὶ λαὸς ἔσωσε κείνας· ἔσχεν δ’ ὕβριν ἀνδρὸς ὧι θυμὸς ἦν πρὸ δίκας βίαιος.
μήποτ’ ἐμοὶ φρόνη- μα ψυχά τ’ ἀκόρεστος εἴη.
δέσποιν’, ὁρᾶις μὲν ἀλλ’ ὅμως εἰρήσεται· Εὐρυσθέα σοι τόνδ’ ἄγοντες ἥκομεν, ἄελπτον ὄψιν τῶιδέ τ’ οὐχ ἧσσον τύχην· οὐ γάρ ποτ’ ηὔχει χεῖρας ἵξεσθαι σέθεν, ὅτ’ ἐκ Μυκηνῶν πολυπόνωι σὺν ἀσπίδι ἔστειχε μείζω τῆς δίκης φρονῶν, πόλιν πέρσων Ἀθάνας. ἀλλὰ τὴν ἐναντίαν δαίμων ἔθηκε καὶ μετέστησεν τύχην.
Ὕλλος μὲν οὖν ὅ τ’ ἐσθλὸς Ἰόλεως βρέτας Διὸς τροπαίου καλλίνικον ἵστασαν· ἐμοὶ δὲ πρὸς σὲ τόνδ’ ἐπιστέλλουσ’ ἄγειν, τέρψαι θέλοντες σὴν φρέν’· ἐκ γὰρ εὐτυχοῦς ἥδιστον ἐχθρὸν ἄνδρα δυστυχοῦνθ’ ὁρᾶν.
ὦ μῖσος, ἥκεις; εἶλέ σ’ ἡ Δίκη χρόνωι; πρῶτον μὲν οὖν μοι δεῦρ’ ἐπίστρεψον κάρα καὶ τλῆθι τοὺς σοὺς προσβλέπειν ἐναντίον ἐχθρούς· κρατῆι γὰρ νῦν γε κοὐ κρατεῖς ἔτι.
ἐκεῖνος εἶ σύ, βούλομαι γὰρ εἰδέναι, ὃς πολλὰ μὲν τὸν ὄνθ’ ὅπου ’στὶ νῦν ἐμὸν παῖδ’ ἀξιώσας, ὦ πανοῦργ’, ἐφυβρίσαι ὕδρας λέοντάς τ’ ἐξαπολλύναι λέγων ἔπεμπες; ἄλλα δ’ οἷ’ ἐμηχανῶ κακὰ σιγῶ· μακρὸς γὰρ μῦθος ἂν γένοιτό μοι.
τί γὰρ σὺ κεῖνον οὐκ ἔτλης καθυβρίσαι; ὃς καὶ παρ’ Ἅιδην ζῶντά νιν κατήγαγες.
κοὐκ ἤρκεσέν σοι ταῦτα τολμῆσαι μόνον, ἀλλ’ ἐξ ἁπάσης κἀμὲ καὶ τέκν’ Ἑλλάδος ἤλαυνες ἱκέτας δαιμόνων καθημένους, τοὺς μὲν γέροντας, τοὺς δὲ νηπίους ἔτι.
ἀλλ’ ηὗρες ἄνδρας καὶ πόλισμ’ ἐλεύθερον, οἵ σ’ οὐκ ἔδεισαν. δεῖ σε κατθανεῖν κακῶς, καὶ κερδανεῖς ἅπαντα· χρῆν γὰρ οὐχ ἅπαξ θνήισκειν σε πολλὰ πήματ’ ἐξειργασμένον.
οὐκ ἔστ’ ἀνυστὸν τόνδε σοι κατακτανεῖν.
ἄλλως ἄρ’ αὐτὸν αἰχμάλωτον εἵλομεν.
εἴργει δὲ δὴ τίς τόνδε μὴ θνήισκειν νόμος; τοῖς τῆσδε χώρας προστάταισιν οὐ δοκεῖ.
τί δὴ τόδ’; ἐχθροὺς τοισίδ’ οὐ καλὸν κτανεῖν; οὐχ ὅντιν’ ἄν γε ζῶνθ’ ἕλωσιν ἐν μάχηι.
καὶ ταῦτα δόξανθ’ Ὕλλος ἐξηνέσχετο; χρῆν αὐτόν, οἶμαι, τῆιδ’ ἀπιστῆσαι χθονί.
χρῆν τόνδε μὴ ζῆν μηδ’ †ὁρᾶν φάος ἔτι†.
τότ’ ἠδικήθη πρῶτον οὐ θανὼν ὅδε.
οὔκουν ἔτ’ ἐστὶν ἐν καλῶι δοῦναι δίκην; οὐκ ἔστι τοῦτον ὅστις ἂν κατακτάνοι.
ἔγωγε· καίτοι φημὶ κἄμ’ εἶναί τινα.
πολλὴν ἄρ’ ἕξεις μέμψιν, εἰ δράσεις τόδε.
φιλῶ πόλιν τήνδ’· οὐδὲν ἀντιλεκτέον.
τοῦτον δ’, ἐπείπερ χεῖρας ἦλθεν εἰς ἐμάς, οὐκ ἔστι θνητῶν ὅστις ἐξαιρήσεται.
πρὸς ταῦτα τὴν θρασεῖαν ὅστις ἂν θέληι καὶ τὴν φρονοῦσαν μεῖζον ἢ γυναῖκα χρὴ λέξει· τὸ δ’ ἔργον τοῦτ’ ἐμοὶ πεπράξεται.
δεινόν τι καὶ συγγνωστόν, ὦ γύναι, σ’ ἔχει νεῖκος πρὸς ἄνδρα τόνδε, γιγνώσκω καλῶς.
γύναι, σάφ’ ἴσθι μή με θωπεύσοντά σε μηδ’ ἄλλο μηδὲν τῆς ἐμῆς ψυχῆς πέρι λέξονθ’ ὅθεν χρὴ δειλίαν ὀφλεῖν τινα.
ἐγὼ δὲ νεῖκος οὐχ ἑκὼν τόδ’ ἠράμην· ἤιδη γε σοὶ μὲν αὐτανέψιος γεγώς, τῶι σῶι δὲ παιδὶ συγγενὴς Ἡρακλέει.
ἀλλ’ εἴτ’ ἔχρηιζον εἴτε μή—θεὸς γὰρ ἦν— Ἥρα με κάμνειν τήνδ’ ἔθηκε τὴν νόσον.
ἐπεὶ δ’ ἐκείνωι δυσμένειαν ἠράμην κἄγνων ἀγῶνα τόνδ’ ἀγωνιούμενος, πολλῶν σοφιστὴς πημάτων ἐγιγνόμην καὶ πόλλ’ ἔτικτον νυκτὶ συνθακῶν ἀεί, ὅπως διώσας καὶ κατακτείνας ἐμοὺς ἐχθροὺς τὸ λοιπὸν μὴ συνοικοίην φόβωι, εἰδὼς μὲν οὐκ ἀριθμὸν ἀλλ’ ἐτητύμως ἄνδρ’ ὄντα τὸν σὸν παῖδα· καὶ γὰρ ἐχθρὸς ὢν ἀκούσεταί †γ’ ἐσθλὰ† χρηστὸς ὢν ἀνήρ.
κείνου δ’ ἀπαλλαχθέντος οὐκ ἐχρῆν μ’ ἄρα, μισούμενον πρὸς τῶνδε καὶ ξυνειδότα ἔχθραν πατρώιαν, πάντα κινῆσαι πέτρον κτείνοντα κἀκβάλλοντα καὶ τεχνώμενον; τοιαῦτα δρῶντι τἄμ’ ἐγίγνετ’ ἀσφαλῆ.
οὔκουν σύ γ’ ἀναλαβοῦσα τὰς ἐμὰς τύχας ἐχθροῦ λέοντος δυσμενῆ βλαστήματα ἤλαυνες ἂν κακοῖσιν ἀλλὰ σωφρόνως εἴασας οἰκεῖν Ἄργος· οὔτιν’ ἂν πίθοις.
νῦν οὖν ἐπειδή μ’ οὐ διώλεσαν τότε πρόθυμον ὄντα, τοῖσιν Ἑλλήνων νόμοις οὐχ ἁγνός εἰμι τῶι κτανόντι κατθανών· πόλις τ’ ἀφῆκε σωφρονοῦσα, τὸν θεὸν μεῖζον τίουσα τῆς ἐμῆς ἔχθρας πολύ.
προσεῖπας, ἀντήκουσας· ἐντεῦθεν δὲ χρὴ τὸν προστρόπαιον †τόν τε γενναῖον† καλεῖν.
οὕτω γε μέντοι τἄμ’ ἔχει· θανεῖν μὲν οὐ χρήιζω, λιπὼν δ’ ἂν οὐδὲν ἀχθοίμην βίον.
παραινέσαι σοι σμικρόν, Ἀλκμήνη, θέλω, τὸν ἄνδρ’ ἀφεῖναι τόνδ’, ἐπεὶ δοκεῖ πόλει.
τί δ’ ἢν θάνηι τε καὶ πόλει πιθώμεθα; τὰ λῶιστ’ ἂν εἴη· πῶς τάδ’ οὖν γενήσεται; ἐγὼ διδάξω ῥαιδίως· κτανοῦσα γὰρ τόνδ’ εἶτα νεκρὸν τοῖς μετελθοῦσιν φίλων δώσω· τὸ γὰρ σῶμ’ οὐκ ἀπιστήσω χθονί, οὗτος δὲ δώσει τὴν δίκην θανὼν ἐμοί.
κτεῖν’, οὐ παραιτοῦμαί σε· τήνδε δὲ πτόλιν, ἐπεί μ’ ἀφῆκε καὶ κατηιδέσθη κτανεῖν, χρησμῶι παλαιῶι Λοξίου δωρήσομαι, ὃς ὠφελήσει μείζον’ ἢ δοκεῖ χρόνωι.
θανόντα γάρ με θάψεθ’ οὗ τὸ μόρσιμον, δίας πάροιθε παρθένου Παλληνίδος· καὶ σοὶ μὲν εὔνους καὶ πόλει σωτήριος μέτοικος αἰεὶ κείσομαι κατὰ χθονός, τοῖς τῶνδε δ’ ἐκγόνοισι πολεμιώτατος, ὅταν μόλωσι δεῦρο σὺν πολλῆι χερὶ χάριν προδόντες τήνδε· τοιούτων ξένων προύστητε. πῶς οὖν ταῦτ’ ἐγὼ πεπυσμένος δεῦρ’ ἦλθον ἀλλ’ οὐ χρησμὸν ἡζόμην θεοῦ; Ἥραν νομίζων θεσφάτων κρείσσω πολὺ κοὐκ ἂν προδοῦναί μ’. ἀλλὰ μήτε μοι χοὰς μήθ’ αἷμ’ ἐάσητ’ εἰς ἐμὸν στάξαι τάφον.
κακὸν γὰρ αὐτοῖς νόστον ἀντὶ τῶνδ’ ἐγὼ δώσω· διπλοῦν δὲ κέρδος ἕξετ’ ἐξ ἐμοῦ· ὑμᾶς τ’ ὀνήσω τούσδε τε βλάψω θανών.
τί δῆτα μέλλετ’, εἰ πόλει σωτηρίαν κατεργάσασθαι τοῖσί τ’ ἐξ ὑμῶν χρεών, κτείνειν τὸν ἄνδρα τόνδ’, ἀκούοντες τάδε; δείκνυσι γὰρ κέλευθον ἀσφαλεστάτην· ἐχθρὸς μὲν ἁνήρ, ὠφελεῖ δὲ κατθανών, κομίζετ’ αὐτόν, δμῶες, εἶτα χρὴ κυσὶν δοῦναι κτανόντας· μὴ γὰρ ἐλπίσηις ὅπως αὖθις πατρώιας ζῶν ἔμ’ ἐκβαλεῖς χθονός.
<                                  ><                                  ><                                  > ταῦτα δοκεῖ μοι. στείχετ’, ὀπαδοί.
τὰ γὰρ ἐξ ἡμῶν καθαρῶς ἔσται βασιλεῦσιν.
Εἴθ’ ὤφελ’ Ἀργοῦς μὴ διαπτάσθαι σκάφος Κόλχων ἐς αἶαν κυανέας Συμπληγάδας, μηδ’ ἐν νάπαισι Πηλίου πεσεῖν ποτε τμηθεῖσα πεύκη, μηδ’ ἐρετμῶσαι χέρας ἀνδρῶν ἀριστέων οἳ τὸ πάγχρυσον δέρος Πελίαι μετῆλθον. οὐ γὰρ ἂν δέσποιν’ ἐμὴ Μήδεια πύργους γῆς ἔπλευσ’ Ἰωλκίας ἔρωτι θυμὸν ἐκπλαγεῖσ’ Ἰάσονος· οὐδ’ ἂν κτανεῖν πείσασα Πελιάδας κόρας πατέρα κατώικει τήνδε γῆν Κορινθίαν ξὺν ἀνδρὶ καὶ τέκνοισιν, ἁνδάνουσα μὲν †φυγῆι πολιτῶν† ὧν ἀφίκετο χθόνα αὐτῶι τε πάντα ξυμφέρουσ’ Ἰάσονι· ἥπερ μεγίστη γίγνεται σωτηρία, ὅταν γυνὴ πρὸς ἄνδρα μὴ διχοστατῆι.
νῦν δ’ ἐχθρὰ πάντα καὶ νοσεῖ τὰ φίλτατα.
προδοὺς γὰρ αὑτοῦ τέκνα δεσπότιν τ’ ἐμὴν γάμοις Ἰάσων βασιλικοῖς εὐνάζεται, γήμας Κρέοντος παῖδ’, ὃς αἰσυμνᾶι χθονός.
Μήδεια δ’ ἡ δύστηνος ἠτιμασμένη βοᾶι μὲν ὅρκους, ἀνακαλεῖ δὲ δεξιᾶς πίστιν μεγίστην, καὶ θεοὺς μαρτύρεται οἵας ἀμοιβῆς ἐξ Ἰάσονος κυρεῖ.
κεῖται δ’ ἄσιτος, σῶμ’ ὑφεῖσ’ ἀλγηδόσιν, τὸν πάντα συντήκουσα δακρύοις χρόνον ἐπεὶ πρὸς ἀνδρὸς ἤισθετ’ ἠδικημένη, οὔτ’ ὄμμ’ ἐπαίρουσ’ οὔτ’ ἀπαλλάσσουσα γῆς πρόσωπον· ὡς δὲ πέτρος ἢ θαλάσσιος κλύδων ἀκούει νουθετουμένη φίλων, ἢν μή ποτε στρέψασα πάλλευκον δέρην αὐτὴ πρὸς αὑτὴν πατέρ’ ἀποιμώξηι φίλον καὶ γαῖαν οἴκους θ’, οὓς προδοῦσ’ ἀφίκετο μετ’ ἀνδρὸς ὅς σφε νῦν ἀτιμάσας ἔχει.
ἔγνωκε δ’ ἡ τάλαινα συμφορᾶς ὕπο οἷον πατρώιας μὴ ἀπολείπεσθαι χθονός.
στυγεῖ δὲ παῖδας οὐδ’ ὁρῶσ’ εὐφραίνεται.
δέδοικα δ’ αὐτὴν μή τι βουλεύσηι νέον· [βαρεῖα γὰρ φρήν, οὐδ’ ἀνέξεται κακῶς πάσχουσ’· ἐγὦιδα τήνδε, δειμαίνω τέ νιν μὴ θηκτὸν ὤσηι φάσγανον δι’ ἥπατος, σιγῆι δόμους ἐσβᾶσ’ ἵν’ ἔστρωται λέχος, ἢ καὶ τύραννον τόν τε γήμαντα κτάνηι κἄπειτα μείζω συμφορὰν λάβηι τινά.] δεινὴ γάρ· οὔτοι ῥαιδίως γε συμβαλὼν ἔχθραν τις αὐτῆι καλλίνικον ἄισεται.
ἀλλ’ οἵδε παῖδες ἐκ τρόχων πεπαυμένοι στείχουσι, μητρὸς οὐδὲν ἐννοούμενοι κακῶν· νέα γὰρ φροντὶς οὐκ ἀλγεῖν φιλεῖ.
παλαιὸν οἴκων κτῆμα δεσποίνης ἐμῆς, τί πρὸς πύλαισι τήνδ’ ἄγουσ’ ἐρημίαν ἕστηκας, αὐτὴ θρεομένη σαυτῆι κακά; πῶς σοῦ μόνη Μήδεια λείπεσθαι θέλει; τέκνων ὀπαδὲ πρέσβυ τῶν Ἰάσονος, χρηστοῖσι δούλοις ξυμφορὰ τὰ δεσποτῶν κακῶς πίτνοντα καὶ φρενῶν ἀνθάπτεται.
ἐγὼ γὰρ ἐς τοῦτ’ ἐκβέβηκ’ ἀλγηδόνος ὥσθ’ ἵμερός μ’ ὑπῆλθε γῆι τε κοὐρανῶι λέξαι μολούσηι δεῦρο δεσποίνης τύχας.
οὔπω γὰρ ἡ τάλαινα παύεται γόων; ζηλῶ σ’· ἐν ἀρχῆι πῆμα κοὐδέπω μεσοῖ.
ὦ μῶρος, εἰ χρὴ δεσπότας εἰπεῖν τόδε· ὡς οὐδὲν οἶδε τῶν νεωτέρων κακῶν.
τί δ’ ἔστιν, ὦ γεραιέ; μὴ φθόνει φράσαι.
οὐδέν· μετέγνων καὶ τὰ πρόσθ’ εἰρημένα.
μή, πρὸς γενείου, κρύπτε σύνδουλον σέθεν· σιγὴν γάρ, εἰ χρή, τῶνδε θήσομαι πέρι.
ἤκουσά του λέγοντος, οὐ δοκῶν κλύειν, πεσσοὺς προσελθών, ἔνθα δὴ παλαίτεροι θάσσουσι, σεμνὸν ἀμφὶ Πειρήνης ὕδωρ, ὡς τούσδε παῖδας γῆς ἐλᾶν Κορινθίας σὺν μητρὶ μέλλοι τῆσδε κοίρανος χθονὸς Κρέων. ὁ μέντοι μῦθος εἰ σαφὴς ὅδε οὐκ οἶδα· βουλοίμην δ’ ἂν οὐκ εἶναι τόδε.
καὶ ταῦτ’ Ἰάσων παῖδας ἐξανέξεται πάσχοντας, εἰ καὶ μητρὶ διαφορὰν ἔχει; παλαιὰ καινῶν λείπεται κηδευμάτων, κοὐκ ἔστ’ ἐκεῖνος τοῖσδε δώμασιν φίλος.
ἀπωλόμεσθ’ ἄρ’, εἰ κακὸν προσοίσομεν νέον παλαιῶι, πρὶν τόδ’ ἐξηντληκέναι.
ἀτὰρ σύ γ’, οὐ γὰρ καιρὸς εἰδέναι τόδε δέσποιναν, ἡσύχαζε καὶ σίγα λόγον.
ὦ τέκν’, ἀκούεθ’ οἷος εἰς ὑμᾶς πατήρ; ὄλοιτο μὲν μή· δεσπότης γάρ ἐστ’ ἐμός· ἀτὰρ κακός γ’ ὢν ἐς φίλους ἁλίσκεται.
τίς δ’ οὐχὶ θνητῶν; ἄρτι γιγνώσκεις τόδε, ὡς πᾶς τις αὑτὸν τοῦ πέλας μᾶλλον φιλεῖ, [οἱ μὲν δικαίως, οἱ δὲ καὶ κέρδους χάριν,] εἰ τούσδε γ’ εὐνῆς οὕνεκ’ οὐ στέργει πατήρ; ἴτ’, εὖ γὰρ ἔσται, δωμάτων ἔσω, τέκνα.
σὺ δ’ ὡς μάλιστα τούσδ’ ἐρημώσας ἔχε καὶ μὴ πέλαζε μητρὶ δυσθυμουμένηι.
ἤδη γὰρ εἶδον ὄμμα νιν ταυρουμένην τοῖσδ’, ὥς τι δρασείουσαν· οὐδὲ παύσεται χόλου, σάφ’ οἶδα, πρὶν κατασκῆψαί τινι.
ἐχθρούς γε μέντοι, μὴ φίλους, δράσειέ τι.
ἰώ,δύστανος ἐγὼ μελέα τε πόνων, ἰώ μοί μοι, πῶς ἂν ὀλοίμαν; τόδ’ ἐκεῖνο, φίλοι παῖδες· μήτηρ κινεῖ κραδίαν, κινεῖ δὲ χόλον.
σπεύδετε θᾶσσον δώματος εἴσω καὶ μὴ πελάσητ’ ὄμματος ἐγγὺς μηδὲ προσέλθητ’, ἀλλὰ φυλάσσεσθ’ ἄγριον ἦθος στυγεράν τε φύσιν φρενὸς αὐθαδοῦς.
ἴτε νυν, χωρεῖθ’ ὡς τάχος εἴσω.
δῆλον ἀπ’ ἀρχῆς ἐξαιρόμενον νέφος οἰμωγῆς ὡς τάχ’ ἀνάψει μείζονι θυμῶι· τί ποτ’ ἐργάσεται μεγαλόσπλαγχνος δυσκατάπαυστος ψυχὴ δηχθεῖσα κακοῖσιν; αἰαῖ,ἔπαθον τλάμων ἔπαθον μεγάλων ἄξι’ ὀδυρμῶν. ὦ κατάρατοι παῖδες ὄλοισθε στυγερᾶς ματρὸς σὺν πατρί, καὶ πᾶς δόμος ἔρροι.
ἰώ μοί μοι, ἰὼ τλήμων.
τί δέ σοι παῖδες πατρὸς ἀμπλακίας μετέχουσι; τί τούσδ’ ἔχθεις; οἴμοι, τέκνα, μή τι πάθηθ’ ὡς ὑπεραλγῶ.
δεινὰ τυράννων λήματα καί πως ὀλίγ’ ἀρχόμενοι, πολλὰ κρατοῦντες χαλεπῶς ὀργὰς μεταβάλλουσιν.
τὸ γὰρ εἰθίσθαι ζῆν ἐπ’ ἴσοισιν κρεῖσσον· ἐμοὶ γοῦν ἐπὶ μὴ μεγάλοις ὀχυρῶς γ’ εἴη καταγηράσκειν.
τῶν γὰρ μετρίων πρῶτα μὲν εἰπεῖν τοὔνομα νικᾶι, χρῆσθαί τε μακρῶι λῶιστα βροτοῖσιν· τὰ δ’ ὑπερβάλλοντ’ οὐδένα καιρὸν δύναται θνητοῖς, μείζους δ’ ἄτας, ὅταν ὀργισθῆι δαίμων οἴκοις, ἀπέδωκεν.
ἔκλυον φωνάν, ἔκλυον δὲ βοὰν τᾶς δυστάνου Κολχίδος· οὐδέπω ἤπιος; ἀλλ’, ὦ γεραιά, λέξον.
ἀμφιπύλου γὰρ ἔσω μελάθρου γόον ἔκλυον, οὐδὲ συνήδομαι, ὦ γύναι, ἄλγεσι δώματος, ἐπεί μοι φιλία κέκραται.
οὐκ εἰσὶ δόμοι· φροῦδα τάδ’ ἤδη.
τὸν μὲν γὰρ ἔχει λέκτρα τυράννων, ἡ δ’ ἐν θαλάμοις τήκει βιοτὴν δέσποινα, φίλων οὐδενὸς οὐδὲν παραθαλπομένη φρένα μύθοις.
αἰαῖ,διά μου κεφαλᾶς φλὸξ οὐρανία βαίη· τί δέ μοι ζῆν ἔτι κέρδος; φεῦ φεῦ· θανάτωι καταλυσαίμαν βιοτὰν στυγερὰν προλιποῦσα.
ἄιες, ὦ Ζεῦ καὶ Γᾶ καὶ φῶς, ἀχὰν οἵαν ἁ δύστανος μέλπει νύμφα; τίς σοί ποτε τᾶς ἀπλάτου κοίτας ἔρος, ὦ ματαία; σπεύσεις θανάτου τελευτάν; μηδὲν τόδε λίσσου.
εἰ δὲ σὸς πόσις καινὰ λέχη σεβίζει, κείνωι τόδε μὴ χαράσσου· Ζεύς σοι τάδε συνδικήσει.
μὴ λίαν τάκου δυρομένα σὸν εὐνέταν.
ὦ μεγάλα Θέμι καὶ πότνι’ Ἄρτεμι, λεύσσεθ’ ἃ πάσχω, μεγάλοις ὅρκοις ἐνδησαμένα τὸν κατάρατον πόσιν; ὅν ποτ’ ἐγὼ νύμφαν τ’ ἐσίδοιμ’ αὐτοῖς μελάθροις διακναιομένους, οἷ’ ἐμὲ πρόσθεν τολμῶσ’ ἀδικεῖν.
ὦ πάτερ, ὦ πόλις, ὧν ἀπενάσθην αἰσχρῶς τὸν ἐμὸν κτείνασα κάσιν.
κλύεθ’ οἷα λέγει κἀπιβοᾶται Θέμιν εὐκταίαν Ζῆνά θ’, ὃς ὅρκων θνητοῖς ταμίας νενόμισται; οὐκ ἔστιν ὅπως ἔν τινι μικρῶι δέσποινα χόλον καταπαύσει.
πῶς ἂν ἐς ὄψιν τὰν ἁμετέραν ἔλθοι μύθων τ’ αὐδαθέντων δέξαιτ’ ὀμφάν, εἴ πως βαρύθυμον ὀργὰν καὶ λῆμα φρενῶν μεθείη; μήτοι τό γ’ ἐμὸν πρόθυμον φίλοισιν ἀπέστω.
ἀλλὰ βᾶσά νιν δεῦρο πόρευσον οἴκων ἔξω· φίλα καὶ τάδ’ αὔδα, σπεύσασά τι πρὶν κακῶσαι τοὺς ἔσω· πένθος γὰρ μεγάλως τόδ’ ὁρμᾶται.
δράσω τάδ’· ἀτὰρ φόβος εἰ πείσω δέσποιναν ἐμήν· μόχθου δὲ χάριν τήνδ’ ἐπιδώσω.
καίτοι τοκάδος δέργμα λεαίνης ἀποταυροῦται δμωσίν, ὅταν τις μῦθον προφέρων πέλας ὁρμηθῆι.
σκαιοὺς δὲ λέγων κοὐδέν τι σοφοὺς τοὺς πρόσθε βροτοὺς οὐκ ἂν ἁμάρτοις, οἵτινες ὕμνους ἐπὶ μὲν θαλίαις ἐπί τ’ εἰλαπίναις καὶ παρὰ δείπνοις ηὕροντο βίωι τερπνὰς ἀκοάς· στυγίους δὲ βροτῶν οὐδεὶς λύπας ηὕρετο μούσηι καὶ πολυχόρδοις ὠιδαῖς παύειν, ἐξ ὧν θάνατοι δειναί τε τύχαι σφάλλουσι δόμους.
καίτοι τάδε μὲν κέρδος ἀκεῖσθαι μολπαῖσι βροτούς· ἵνα δ’ εὔδειπνοι δαῖτες, τί μάτην τείνουσι βοήν; τὸ παρὸν γὰρ ἔχει τέρψιν ἀφ’ αὑτοῦ δαιτὸς πλήρωμα βροτοῖσιν.
ἀχὰν ἄιον πολύστονον γόων, λιγυρὰ δ’ ἄχεα μογερὰ βοᾶι τὸν ἐν λέχει προδόταν κακόνυμφον· θεοκλυτεῖ δ’ ἄδικα παθοῦσα τὰν Ζηνὸς ὁρκίαν Θέμιν, ἅ νιν ἔβασεν Ἑλλάδ’ ἐς ἀντίπορον δι’ ἅλα νύχιον ἐφ’ ἁλμυρὰν Πόντου κλῆιδ’ ἀπεράντου.
Κορίνθιαι γυναῖκες, ἐξῆλθον δόμων μή μοί τι μέμψησθ’· οἶδα γὰρ πολλοὺς βροτῶν σεμνοὺς γεγῶτας, τοὺς μὲν ὀμμάτων ἄπο, τοὺς δ’ ἐν θυραίοις· οἱ δ’ ἀφ’ ἡσύχου ποδὸς δύσκλειαν ἐκτήσαντο καὶ ῥαιθυμίαν.
δίκη γὰρ οὐκ ἔνεστ’ ἐν ὀφθαλμοῖς βροτῶν, ὅστις πρὶν ἀνδρὸς σπλάγχνον ἐκμαθεῖν σαφῶς στυγεῖ δεδορκώς, οὐδὲν ἠδικημένος.
χρὴ δὲ ξένον μὲν κάρτα προσχωρεῖν πόλει· οὐδ’ ἀστὸν ἤινεσ’ ὅστις αὐθαδὴς γεγὼς πικρὸς πολίταις ἐστὶν ἀμαθίας ὕπο.
ἐμοὶ δ’ ἄελπτον πρᾶγμα προσπεσὸν τόδε ψυχὴν διέφθαρκ’· οἴχομαι δὲ καὶ βίου χάριν μεθεῖσα κατθανεῖν χρήιζω, φίλαι.
ἐν ὧι γὰρ ἦν μοι πάντα, γιγνώσκω καλῶς, κάκιστος ἀνδρῶν ἐκβέβηχ’ οὑμὸς πόσις.
πάντων δ’ ὅσ’ ἔστ’ ἔμψυχα καὶ γνώμην ἔχει γυναῖκές ἐσμεν ἀθλιώτατον φυτόν· ἃς πρῶτα μὲν δεῖ χρημάτων ὑπερβολῆι πόσιν πρίασθαι δεσπότην τε σώματος λαβεῖν· κακοῦ γὰρ τοῦτ’ ἔτ’ ἄλγιον κακόν.
κἀν τῶιδ’ ἀγὼν μέγιστος, ἢ κακὸν λαβεῖν ἢ χρηστόν· οὐ γὰρ εὐκλεεῖς ἀπαλλαγαὶ γυναιξὶν οὐδ’ οἷόν τ’ ἀνήνασθαι πόσιν.
ἐς καινὰ δ’ ἤθη καὶ νόμους ἀφιγμένην δεῖ μάντιν εἶναι, μὴ μαθοῦσαν οἴκοθεν, οἵωι μάλιστα χρήσεται ξυνευνέτηι.
κἂν μὲν τάδ’ ἡμῖν ἐκπονουμέναισιν εὖ πόσις ξυνοικῆι μὴ βίαι φέρων ζυγόν, ζηλωτὸς αἰών· εἰ δὲ μή, θανεῖν χρεών.
ἀνὴρ δ’, ὅταν τοῖς ἔνδον ἄχθηται ξυνών, ἔξω μολὼν ἔπαυσε καρδίαν ἄσης [ἢ πρὸς φίλον τιν’ ἢ πρὸς ἥλικα τραπείς]· ἡμῖν δ’ ἀνάγκη πρὸς μίαν ψυχὴν βλέπειν.
λέγουσι δ’ ἡμᾶς ὡς ἀκίνδυνον βίον ζῶμεν κατ’ οἴκους, οἱ δὲ μάρνανται δορί, κακῶς φρονοῦντες· ὡς τρὶς ἂν παρ’ ἀσπίδα στῆναι θέλοιμ’ ἂν μᾶλλον ἢ τεκεῖν ἅπαξ.
ἀλλ’ οὐ γὰρ αὑτὸς πρὸς σὲ κἄμ’ ἥκει λόγος· σοὶ μὲν πόλις θ’ ἥδ’ ἐστὶ καὶ πατρὸς δόμοι βίου τ’ ὄνησις καὶ φίλων συνουσία, ἐγὼ δ’ ἔρημος ἄπολις οὖσ’ ὑβρίζομαι πρὸς ἀνδρός, ἐκ γῆς βαρβάρου λεληισμένη, οὐ μητέρ’, οὐκ ἀδελφόν, οὐχὶ συγγενῆ μεθορμίσασθαι τῆσδ’ ἔχουσα συμφορᾶς.
τοσοῦτον οὖν σου τυγχάνειν βουλήσομαι, ἤν μοι πόρος τις μηχανή τ’ ἐξευρεθῆι πόσιν δίκην τῶνδ’ ἀντιτείσασθαι κακῶν [τὸν δόντα τ’ αὐτῶι θυγατέρ’ ἥν τ’ ἐγήματο], σιγᾶν. γυνὴ γὰρ τἄλλα μὲν φόβου πλέα κακή τ’ ἐς ἀλκὴν καὶ σίδηρον εἰσορᾶν· ὅταν δ’ ἐς εὐνὴν ἠδικημένη κυρῆι, οὐκ ἔστιν ἄλλη φρὴν μιαιφονωτέρα.
δράσω τάδ’· ἐνδίκως γὰρ ἐκτείσηι πόσιν, Μήδεια. πενθεῖν δ’ οὔ σε θαυμάζω τύχας.
ὁρῶ δὲ καὶ Κρέοντα, τῆσδ’ ἄνακτα γῆς, στείχοντα, καινῶν ἄγγελον βουλευμάτων.
σὲ τὴν σκυθρωπὸν καὶ πόσει θυμουμένην, Μήδει’, ἀνεῖπον τῆσδε γῆς ἔξω περᾶν φυγάδα, λαβοῦσαν δισσὰ σὺν σαυτῆι τέκνα, καὶ μή τι μέλλειν· ὡς ἐγὼ βραβεὺς λόγου τοῦδ’ εἰμί, κοὐκ ἄπειμι πρὸς δόμους πάλιν πρὶν ἄν σε γαίας τερμόνων ἔξω βάλω.
αἰαῖ· πανώλης ἡ τάλαιν’ ἀπόλλυμαι· ἐχθροὶ γὰρ ἐξιᾶσι πάντα δὴ κάλων, κοὐκ ἔστιν ἄτης εὐπρόσοιστος ἔκβασις.
ἐρήσομαι δὲ καὶ κακῶς πάσχουσ’ ὅμως· τίνος μ’ ἕκατι γῆς ἀποστέλλεις, Κρέον; δέδοικά σ’, οὐδὲν δεῖ παραμπίσχειν λόγους, μή μοί τι δράσηις παῖδ’ ἀνήκεστον κακόν.
συμβάλλεται δὲ πολλὰ τοῦδε δείγματα· σοφὴ πέφυκας καὶ κακῶν πολλῶν ἴδρις, λυπῆι δὲ λέκτρων ἀνδρὸς ἐστερημένη.
κλύω δ’ ἀπειλεῖν σ’, ὡς ἀπαγγέλλουσί μοι, τὸν δόντα καὶ γήμαντα καὶ γαμουμένην δράσειν τι. ταῦτ’ οὖν πρὶν παθεῖν φυλάξομαι.
κρεῖσσον δέ μοι νῦν πρὸς σ’ ἀπεχθέσθαι, γύναι, ἢ μαλθακισθένθ’ ὕστερον μεταστένειν.
φεῦ φεῦ.οὐ νῦν με πρῶτον ἀλλὰ πολλάκις, Κρέον, ἔβλαψε δόξα μεγάλα τ’ εἴργασται κακά.
χρὴ δ’ οὔποθ’ ὅστις ἀρτίφρων πέφυκ’ ἀνὴρ παῖδας περισσῶς ἐκδιδάσκεσθαι σοφούς· χωρὶς γὰρ ἄλλης ἧς ἔχουσιν ἀργίας φθόνον πρὸς ἀστῶν ἀλφάνουσι δυσμενῆ.
σκαιοῖσι μὲν γὰρ καινὰ προσφέρων σοφὰ δόξεις ἀχρεῖος κοὐ σοφὸς πεφυκέναι· τῶν δ’ αὖ δοκούντων εἰδέναι τι ποικίλον κρείσσων νομισθεὶς ἐν πόλει λυπρὸς φανῆι.
ἐγὼ δὲ καὐτὴ τῆσδε κοινωνῶ τύχης· σοφὴ γὰρ οὖσα, τοῖς μέν εἰμ’ ἐπίφθονος, [τοῖς δ’ ἡσυχαία, τοῖς δὲ θατέρου τρόπου,] τοῖς δ’ αὖ προσάντης· εἰμὶ δ’ οὐκ ἄγαν σοφή.
σὺ δ’ οὖν φοβῆι με· μὴ τί πλημμελὲς πάθηις; οὐχ ὧδ’ ἔχει μοι, μὴ τρέσηις ἡμᾶς, Κρέον, ὥστ’ ἐς τυράννους ἄνδρας ἐξαμαρτάνειν.
σὺ γὰρ τί μ’ ἠδίκηκας; ἐξέδου κόρην ὅτωι σε θυμὸς ἦγεν. ἀλλ’ ἐμὸν πόσιν μισῶ· σὺ δ’, οἶμαι, σωφρονῶν ἔδρας τάδε.
καὶ νῦν τὸ μὲν σὸν οὐ φθονῶ καλῶς ἔχειν· νυμφεύετ’, εὖ πράσσοιτε· τήνδε δὲ χθόνα ἐᾶτέ μ’ οἰκεῖν. καὶ γὰρ ἠδικημένοι σιγησόμεσθα, κρεισσόνων νικώμενοι.
λέγεις ἀκοῦσαι μαλθάκ’, ἀλλ’ ἔσω φρενῶν ὀρρωδία μοι μή τι βουλεύηις κακόν.
τοσῶιδε δ’ ἧσσον ἢ πάρος πέποιθά σοι· γυνὴ γὰρ ὀξύθυμος, ὡς δ’ αὔτως ἀνήρ, ῥάιων φυλάσσειν ἢ σιωπηλὸς σοφή.
ἀλλ’ ἔξιθ’ ὡς τάχιστα, μὴ λόγους λέγε· ὡς ταῦτ’ ἄραρε κοὐκ ἔχεις τέχνην ὅπως μενεῖς παρ’ ἡμῖν οὖσα δυσμενὴς ἐμοί.
μή, πρός σε γονάτων τῆς τε νεογάμου κόρης.
λόγους ἀναλοῖς· οὐ γὰρ ἂν πείσαις ποτέ.
ἀλλ’ ἐξελᾶις με κοὐδὲν αἰδέσηι λιτάς; φιλῶ γὰρ οὐ σὲ μᾶλλον ἢ δόμους ἐμούς.
ὦ πατρίς, ὥς σου κάρτα νῦν μνείαν ἔχω.
πλὴν γὰρ τέκνων ἔμοιγε φίλτατον πολύ.
φεῦ φεῦ, βροτοῖς ἔρωτες ὡς κακὸν μέγα.
ὅπως ἄν, οἶμαι, καὶ παραστῶσιν τύχαι.
Ζεῦ, μὴ λάθοι σε τῶνδ’ ὃς αἴτιος κακῶν.
ἕρπ’, ὦ ματαία, καί μ’ ἀπάλλαξον πόνων.
†πονοῦμεν ἡμεῖς κοὐ πόνων κεχρήμεθα.† τάχ’ ἐξ ὀπαδῶν χειρὸς ὠσθήσηι βίαι.
μὴ δῆτα τοῦτό γ’, ἀλλά σ’ ἄντομαι, Κρέον.
ὄχλον παρέξεις, ὡς ἔοικας, ὦ γύναι.
φευξούμεθ’· οὐ τοῦθ’ ἱκέτευσά σου τυχεῖν.
τί δ’ αὖ βιάζηι κοὐκ ἀπαλλάσσηι χερός; μίαν με μεῖναι τήνδ’ ἔασον ἡμέραν καὶ ξυμπερᾶναι φροντίδ’ ἧι φευξούμεθα παισίν τ’ ἀφορμὴν τοῖς ἐμοῖς, ἐπεὶ πατὴρ οὐδὲν προτιμᾶι μηχανήσασθαι τέκνοις.
οἴκτιρε δ’ αὐτούς· καὶ σύ τοι παίδων πατὴρ πέφυκας· εἰκὸς δέ σφιν εὔνοιάν σ’ ἔχειν.
τοὐμοῦ γὰρ οὔ μοι φροντίς, εἰ φευξούμεθα, κείνους δὲ κλαίω συμφορᾶι κεχρημένους.
ἥκιστα τοὐμὸν λῆμ’ ἔφυ τυραννικόν, αἰδούμενος δὲ πολλὰ δὴ διέφθορα· καὶ νῦν ὁρῶ μὲν ἐξαμαρτάνων, γύναι, ὅμως δὲ τεύξηι τοῦδε. προυννέπω δέ σοι, εἴ σ’ ἡ ’πιοῦσα λαμπὰς ὄψεται θεοῦ καὶ παῖδας ἐντὸς τῆσδε τερμόνων χθονός, θανῆι· λέλεκται μῦθος ἀψευδὴς ὅδε.
[νῦν δ’, εἰ μένειν δεῖ, μίμν’ ἐφ’ ἡμέραν μίαν· οὐ γάρ τι δράσεις δεινὸν ὧν φόβος μ’ ἔχει.] φεῦ φεῦ, μελέα τῶν σῶν ἀχέων, δύστηνε γύναι, ποῖ ποτε τρέψηι; τίνα πρὸς ξενίαν ἢ δόμον ἢ χθόνα σωτῆρα κακῶν [ἐξευρήσεις]; ὡς εἰς ἄπορόν σε κλύδωνα θεός, Μήδεια, κακῶν ἐπόρευσεν.
κακῶς πέπρακται πανταχῆι· τίς ἀντερεῖ; ἀλλ’ οὔτι ταύτηι ταῦτα, μὴ δοκεῖτέ πω.
ἔτ’ εἴσ’ ἀγῶνες τοῖς νεωστὶ νυμφίοις καὶ τοῖσι κηδεύσασιν οὐ σμικροὶ πόνοι.
δοκεῖς γὰρ ἄν με τόνδε θωπεῦσαί ποτε εἰ μή τι κερδαίνουσαν ἢ τεχνωμένην; οὐδ’ ἂν προσεῖπον οὐδ’ ἂν ἡψάμην χεροῖν.
ὁ δ’ ἐς τοσοῦτον μωρίας ἀφίκετο ὥστ’, ἐξὸν αὐτῶι τἄμ’ ἑλεῖν βουλεύματα γῆς ἐκβαλόντι, τήνδ’ ἐφῆκεν ἡμέραν μεῖναί μ’, ἐν ἧι τρεῖς τῶν ἐμῶν ἐχθρῶν νεκροὺς θήσω, πατέρα τε καὶ κόρην πόσιν τ’ ἐμόν.
πολλὰς δ’ ἔχουσα θανασίμους αὐτοῖς ὁδούς, οὐκ οἶδ’ ὁποίαι πρῶτον ἐγχειρῶ, φίλαι· πότερον ὑφάψω δῶμα νυμφικὸν πυρί, ἢ θηκτὸν ὤσω φάσγανον δι’ ἥπατος, σιγῆι δόμους ἐσβᾶσ’ ἵν’ ἔστρωται λέχος.
ἀλλ’ ἕν τί μοι πρόσαντες· εἰ ληφθήσομαι δόμους ὑπερβαίνουσα καὶ τεχνωμένη, θανοῦσα θήσω τοῖς ἐμοῖς ἐχθροῖς γέλων.
κράτιστα τὴν εὐθεῖαν, ἧι πεφύκαμεν σοφοὶ μάλιστα, φαρμάκοις αὐτοὺς ἑλεῖν.
εἶἑν·καὶ δὴ τεθνᾶσι· τίς με δέξεται πόλις; τίς γῆν ἄσυλον καὶ δόμους ἐχεγγύους ξένος παρασχὼν ῥύσεται τοὐμὸν δέμας; οὐκ ἔστι. μείνασ’ οὖν ἔτι σμικρὸν χρόνον, ἢν μέν τις ἡμῖν πύργος ἀσφαλὴς φανῆι, δόλωι μέτειμι τόνδε καὶ σιγῆι φόνον· ἢ δ’ ἐξελαύνηι ξυμφορά μ’ ἀμήχανος, αὐτὴ ξίφος λαβοῦσα, κεἰ μέλλω θανεῖν, κτενῶ σφε, τόλμης δ’ εἶμι πρὸς τὸ καρτερόν.
οὐ γὰρ μὰ τὴν δέσποιναν ἣν ἐγὼ σέβω μάλιστα πάντων καὶ ξυνεργὸν εἱλόμην, Ἑκάτην, μυχοῖς ναίουσαν ἑστίας ἐμῆς, χαίρων τις αὐτῶν τοὐμὸν ἀλγυνεῖ κέαρ.
πικροὺς δ’ ἐγώ σφιν καὶ λυγροὺς θήσω γάμους, πικρὸν δὲ κῆδος καὶ φυγὰς ἐμὰς χθονός.
ἀλλ’ εἶα φείδου μηδὲν ὧν ἐπίστασαι, Μήδεια, βουλεύουσα καὶ τεχνωμένη· ἕρπ’ ἐς τὸ δεινόν· νῦν ἀγὼν εὐψυχίας.
ὁρᾶις ἃ πάσχεις; οὐ γέλωτα δεῖ σ’ ὀφλεῖν τοῖς Σισυφείοις τοῖσδ’ Ἰάσονος γάμοις, γεγῶσαν ἐσθλοῦ πατρὸς Ἡλίου τ’ ἄπο.
ἐπίστασαι δέ· πρὸς δὲ καὶ πεφύκαμεν γυναῖκες, ἐς μὲν ἔσθλ’ ἀμηχανώταται, κακῶν δὲ πάντων τέκτονες σοφώταται.
ἄνω ποταμῶν ἱερῶν χωροῦσι παγαί, καὶ δίκα καὶ πάντα πάλιν στρέφεται· ἀνδράσι μὲν δόλιαι βουλαί, θεῶν δ’ οὐκέτι πίστις ἄραρεν.
τὰν δ’ ἐμὰν εὔκλειαν ἔχειν βιοτὰν στρέψουσι φᾶμαι· ἔρχεται τιμὰ γυναικείωι γένει· οὐκέτι δυσκέλαδος φάμα γυναῖκας ἕξει.
μοῦσαι δὲ παλαιγενέων λήξουσ’ ἀοιδῶν τὰν ἐμὰν ὑμνεῦσαι ἀπιστοσύναν.
οὐ γὰρ ἐν ἁμετέραι γνώμαι λύρας ὤπασε θέσπιν ἀοιδὰν Φοῖβος ἁγήτωρ μελέων· ἐπεὶ ἀντάχησ’ ἂν ὕμνον ἀρσένων γένναι. μακρὸς δ’ αἰὼν ἔχει πολλὰ μὲν ἁμετέραν ἀνδρῶν τε μοῖραν εἰπεῖν.
σὺ δ’ ἐκ μὲν οἴκων πατρίων ἔπλευσας μαινομέναι κραδίαι, διδύμους ὁρίσασα πόντου πέτρας· ἐπὶ δὲ ξέναιναίεις χθονί, τᾶς ἀνάν- δρου κοίτας ὀλέσασα λέκ- τρον, τάλαινα, φυγὰς δὲ χώ- ρας ἄτιμος ἐλαύνηι.
βέβακε δ’ ὅρκων χάρις, οὐδ’ ἔτ’ αἰδὼς Ἑλλάδι τᾶι μεγάλαι μένει, αἰθερία δ’ ἀνέπτα.
σοὶ δ’ οὔτε πατρὸς δόμοι, δύστανε, μεθορμίσα- σθαι μόχθων πάρα, σῶν τε λέκ- τρων ἄλλα βασίλεια κρείς- σων δόμοισιν ἐπέστα.
οὐ νῦν κατεῖδον πρῶτον ἀλλὰ πολλάκις τραχεῖαν ὀργὴν ὡς ἀμήχανον κακόν.
σοὶ γὰρ παρὸν γῆν τήνδε καὶ δόμους ἔχειν κούφως φερούσηι κρεισσόνων βουλεύματα, λόγων ματαίων οὕνεκ’ ἐκπεσῆι χθονός.
κἀμοὶ μὲν οὐδὲν πρᾶγμα· μὴ παύσηι ποτὲ λέγουσ’ Ἰάσον’ ὡς κάκιστός ἐστ’ ἀνήρ.
ἃ δ’ ἐς τυράννους ἐστί σοι λελεγμένα, πᾶν κέρδος ἡγοῦ ζημιουμένη φυγῆι.
κἀγὼ μὲν αἰεὶ βασιλέων θυμουμένων ὀργὰς ἀφήιρουν καί σ’ ἐβουλόμην μένειν· σὺ δ’ οὐκ ἀνίεις μωρίας, λέγουσ’ ἀεὶ κακῶς τυράννους· τοιγὰρ ἐκπεσῆι χθονός.
ὅμως δὲ κἀκ τῶνδ’ οὐκ ἀπειρηκὼς φίλοις ἥκω, τὸ σὸν δὲ προσκοπούμενος, γύναι, ὡς μήτ’ ἀχρήμων σὺν τέκνοισιν ἐκπέσηις μήτ’ ἐνδεής του· πόλλ’ ἐφέλκεται φυγὴ κακὰ ξὺν αὑτῆι. καὶ γὰρ εἰ σύ με στυγεῖς, οὐκ ἂν δυναίμην σοὶ κακῶς φρονεῖν ποτε.
ὦ παγκάκιστε, τοῦτο γάρ σ’ εἰπεῖν ἔχω γλώσσηι μέγιστον εἰς ἀνανδρίαν κακόν· ἦλθες πρὸς ἡμᾶς, ἦλθες ἔχθιστος γεγώς [θεοῖς τε κἀμοὶ παντί τ’ ἀνθρώπων γένει]; οὔτοι θράσος τόδ’ ἐστὶν οὐδ’ εὐτολμία, φίλους κακῶς δράσαντ’ ἐναντίον βλέπειν, ἀλλ’ ἡ μεγίστη τῶν ἐν ἀνθρώποις νόσων πασῶν, ἀναίδει’. εὖ δ’ ἐποίησας μολών· ἐγώ τε γὰρ λέξασα κουφισθήσομαι ψυχὴν κακῶς σὲ καὶ σὺ λυπήσηι κλύων.
ἐκ τῶν δὲ πρώτων πρῶτον ἄρξομαι λέγειν· ἔσωσά σ’, ὡς ἴσασιν Ἑλλήνων ὅσοι ταὐτὸν συνεισέβησαν Ἀργῶιον σκάφος, πεμφθέντα ταύρων πυρπνόων ἐπιστάτην ζεύγλαισι καὶ σπεροῦντα θανάσιμον γύην· δράκοντά θ’, ὃς πάγχρυσον ἀμπέχων δέρος σπείραις ἔσωιζε πολυπλόκοις ἄυπνος ὤν, κτείνασ’ ἀνέσχον σοι φάος σωτήριον.
αὐτὴ δὲ πατέρα καὶ δόμους προδοῦσ’ ἐμοὺς τὴν Πηλιῶτιν εἰς Ἰωλκὸν ἱκόμην σὺν σοί, πρόθυμος μᾶλλον ἢ σοφωτέρα· Πελίαν τ’ ἀπέκτειν’, ὥσπερ ἄλγιστον θανεῖν, παίδων ὕπ’ αὐτοῦ, πάντα τ’ ἐξεῖλον δόμον.
καὶ ταῦθ’ ὑφ’ ἡμῶν, ὦ κάκιστ’ ἀνδρῶν, παθὼν προύδωκας ἡμᾶς, καινὰ δ’ ἐκτήσω λέχη, παίδων γεγώτων· εἰ γὰρ ἦσθ’ ἄπαις ἔτι, συγγνώστ’ ἂν ἦν σοι τοῦδ’ ἐρασθῆναι λέχους.
ὅρκων δὲ φρούδη πίστις, οὐδ’ ἔχω μαθεῖν εἰ θεοὺς νομίζεις τοὺς τότ’ οὐκ ἄρχειν ἔτι ἢ καινὰ κεῖσθαι θέσμι’ ἀνθρώποις τὰ νῦν, ἐπεὶ σύνοισθά γ’ εἰς ἔμ’ οὐκ εὔορκος ὤν.
φεῦ δεξιὰ χείρ, ἧς σὺ πόλλ’ ἐλαμβάνου, καὶ τῶνδε γονάτων, ὡς μάτην κεχρώισμεθα κακοῦ πρὸς ἀνδρός, ἐλπίδων δ’ ἡμάρτομεν.
ἄγ’, ὡς φίλωι γὰρ ὄντι σοι κοινώσομαι (δοκοῦσα μὲν τί πρός γε σοῦ πράξειν καλῶς; ὅμως δ’, ἐρωτηθεὶς γὰρ αἰσχίων φανῆι)· νῦν ποῖ τράπωμαι; πότερα πρὸς πατρὸς δόμους, οὓς σοὶ προδοῦσα καὶ πάτραν ἀφικόμην; ἢ πρὸς ταλαίνας Πελιάδας; καλῶς γ’ ἂν οὖν δέξαιντό μ’ οἴκοις ὦν πατέρα κατέκτανον.
ἔχει γὰρ οὕτω· τοῖς μὲν οἴκοθεν φίλοις ἐχθρὰ καθέστηχ’, οὓς δέ μ’ οὐκ ἐχρῆν κακῶς δρᾶν, σοὶ χάριν φέρουσα πολεμίους ἔχω.
τοιγάρ με πολλαῖς μακαρίαν Ἑλληνίδων ἔθηκας ἀντὶ τῶνδε· θαυμαστὸν δέ σε ἔχω πόσιν καὶ πιστὸν ἡ τάλαιν’ ἐγώ, εἰ φεύξομαί γε γαῖαν ἐκβεβλημένη, φίλων ἔρημος, σὺν τέκνοις μόνη μόνοις· καλόν γ’ ὄνειδος τῶι νεωστὶ νυμφίωι, πτωχοὺς ἀλᾶσθαι παῖδας ἥ τ’ ἔσωσά σε.
ὦ Ζεῦ, τί δὴ χρυσοῦ μὲν ὃς κίβδηλος ἦι τεκμήρι’ ἀνθρώποισιν ὤπασας σαφῆ, ἀνδρῶν δ’ ὅτωι χρὴ τὸν κακὸν διειδέναι οὐδεὶς χαρακτὴρ ἐμπέφυκε σώματι; δεινή τις ὀργὴ καὶ δυσίατος πέλει, ὅταν φίλοι φίλοισι συμβάλωσ’ ἔριν.
δεῖ μ’, ὡς ἔοικε, μὴ κακὸν φῦναι λέγειν, ἀλλ’ ὥστε ναὸς κεδνὸν οἰακοστρόφον ἄκροισι λαίφους κρασπέδοις ὑπεκδραμεῖν τὴν σὴν στόμαργον, ὦ γύναι, γλωσσαλγίαν.
ἐγὼ δ’, ἐπειδὴ καὶ λίαν πυργοῖς χάριν, Κύπριν νομίζω τῆς ἐμῆς ναυκληρίας σώτειραν εἶναι θεῶν τε κἀνθρώπων μόνην.
σοὶ δ’ ἔστι μὲν νοῦς λεπτός· ἀλλ’ ἐπίφθονος λόγος διελθεῖν ὡς Ἔρως σ’ ἠνάγκασεν.
τόξοις ἀφύκτοις τοὐμὸν ἐκσῶσαι δέμας.
ἀλλ’ οὐκ ἀκριβῶς αὐτὸ θήσομαι λίαν· ὅπηι γὰρ οὖν ὤνησας οὐ κακῶς ἔχει.
μείζω γε μέντοι τῆς ἐμῆς σωτηρίας εἴληφας ἢ δέδωκας, ὡς ἐγὼ φράσω.
πρῶτον μὲν Ἑλλάδ’ ἀντὶ βαρβάρου χθονὸς γαῖαν κατοικεῖς καὶ δίκην ἐπίστασαι νόμοις τε χρῆσθαι μὴ πρὸς ἰσχύος χάριν· πάντες δέ σ’ ἤισθοντ’ οὖσαν Ἕλληνες σοφὴν καὶ δόξαν ἔσχες· εἰ δὲ γῆς ἐπ’ ἐσχάτοις ὅροισιν ὤικεις, οὐκ ἂν ἦν λόγος σέθεν.
εἴη δ’ ἔμοιγε μήτε χρυσὸς ἐν δόμοις μήτ’ Ὀρφέως κάλλιον ὑμνῆσαι μέλος, εἰ μὴ ’πίσημος ἡ τύχη γένοιτό μοι.
τοσαῦτα μέν σοι τῶν ἐμῶν πόνων πέρι ἔλεξ’· ἅμιλλαν γὰρ σὺ προύθηκας λόγων.
ἃ δ’ ἐς γάμους μοι βασιλικοὺς ὠνείδισας, ἐν τῶιδε δείξω πρῶτα μὲν σοφὸς γεγώς, ἔπειτα σώφρων, εἶτά σοι μέγας φίλος καὶ παισὶ τοῖς ἐμοῖσιν· ἀλλ’ ἔχ’ ἥσυχος.
ἐπεὶ μετέστην δεῦρ’ Ἰωλκίας χθονὸς πολλὰς ἐφέλκων συμφορὰς ἀμηχάνους, τί τοῦδ’ ἂν εὕρημ’ ηὗρον εὐτυχέστερον ἢ παῖδα γῆμαι βασιλέως φυγὰς γεγώς; οὐχ, ἧι σὺ κνίζηι, σὸν μὲν ἐχθαίρων λέχος καινῆς δὲ νύμφης ἱμέρωι πεπληγμένος οὐδ’ εἰς ἅμιλλαν πολύτεκνον σπουδὴν ἔχων· ἅλις γὰρ οἱ γεγῶτες οὐδὲ μέμφομαι· ἀλλ’ ὡς, τὸ μὲν μέγιστον, οἰκοῖμεν καλῶς καὶ μὴ σπανιζοίμεσθα, γιγνώσκων ὅτι πένητα φεύγει πᾶς τις ἐκποδὼν φίλον, παῖδας δὲ θρέψαιμ’ ἀξίως δόμων ἐμῶν σπείρας τ’ ἀδελφοὺς τοῖσιν ἐκ σέθεν τέκνοις ἐς ταὐτὸ θείην καὶ ξυναρτήσας γένος εὐδαιμονοίην· σοί τε γὰρ παίδων τί δεῖ; ἐμοί τε λύει τοῖσι μέλλουσιν τέκνοις τὰ ζῶντ’ ὀνῆσαι. μῶν βεβούλευμαι κακῶς; οὐδ’ ἂν σὺ φαίης, εἴ σε μὴ κνίζοι λέχος.
ἀλλ’ ἐς τοσοῦτον ἥκεθ’ ὥστ’ ὀρθουμένης εὐνῆς γυναῖκες πάντ’ ἔχειν νομίζετε, ἢν δ’ αὖ γένηται ξυμφορά τις ἐς λέχος, τὰ λῶιστα καὶ κάλλιστα πολεμιώτατα τίθεσθε. χρῆν γὰρ ἄλλοθέν ποθεν βροτοὺς παῖδας τεκνοῦσθαι, θῆλυ δ’ οὐκ εἶναι γένος· χοὔτως ἂν οὐκ ἦν οὐδὲν ἀνθρώποις κακόν.
Ἰᾶσον, εὖ μὲν τούσδ’ ἐκόσμησας λόγους· ὅμως δ’ ἔμοιγε, κεἰ παρὰ γνώμην ἐρῶ, δοκεῖ προδοὺς σὴν ἄλοχον οὐ δίκαια δρᾶν.
ἦ πολλὰ πολλοῖς εἰμι διάφορος βροτῶν.
ἐμοὶ γὰρ ὅστις ἄδικος ὢν σοφὸς λέγειν πέφυκε, πλείστην ζημίαν ὀφλισκάνει· γλώσσηι γὰρ αὐχῶν τἄδικ’ εὖ περιστελεῖν τολμᾶι πανουργεῖν· ἔστι δ’ οὐκ ἄγαν σοφός.
ὡς καὶ σύ· μή νυν εἰς ἔμ’ εὐσχήμων γένηι λέγειν τε δεινός· ἓν γὰρ ἐκτενεῖ σ’ ἔπος.
χρῆν σ’, εἴπερ ἦσθα μὴ κακός, πείσαντά με γαμεῖν γάμον τόνδ’, ἀλλὰ μὴ σιγῆι φίλων.
καλῶς γ’ ἄν, οἶμαι, τῶιδ’ ὑπηρέτεις λόγωι, εἴ σοι γάμον κατεῖπον, ἥτις οὐδὲ νῦν τολμᾶις μεθεῖναι καρδίας μέγαν χόλον.
οὐ τοῦτό σ’ εἶχεν, ἀλλὰ βάρβαρον λέχος πρὸς γῆρας οὐκ εὔδοξον ἐξέβαινέ σοι.
εὖ νυν τόδ’ ἴσθι, μὴ γυναικὸς οὕνεκα γῆμαί με λέκτρα βασιλέων ἃ νῦν ἔχω, ἀλλ’, ὥσπερ εἶπον καὶ πάρος, σῶσαι θέλων σέ, καὶ τέκνοισι τοῖς ἐμοῖς ὁμοσπόρους φῦσαι τυράννους παῖδας, ἔρυμα δώμασιν.
μή μοι γένοιτο λυπρὸς εὐδαίμων βίος μηδ’ ὄλβος ὅστις τὴν ἐμὴν κνίζοι φρένα.
οἶσθ’ ὡς μέτευξαι καὶ σοφωτέρα φανῆι· τὰ χρηστὰ μή σοι λυπρὰ φαίνεσθαί ποτε, μηδ’ εὐτυχοῦσα δυστυχὴς εἶναι δοκεῖν.
ὕβριζ’, ἐπειδὴ σοὶ μὲν ἔστ’ ἀποστροφή, ἐγὼ δ’ ἔρημος τήνδε φευξοῦμαι χθόνα.
αὐτὴ τάδ’ εἵλου· μηδέν’ ἄλλον αἰτιῶ.
τί δρῶσα; μῶν γαμοῦσα καὶ προδοῦσά σε; ἀρὰς τυράννοις ἀνοσίους ἀρωμένη.
καὶ σοῖς ἀραία γ’ οὖσα τυγχάνω δόμοις.
ὡς οὐ κρινοῦμαι τῶνδέ σοι τὰ πλείονα.
ἀλλ’, εἴ τι βούληι παισὶν ἢ σαυτῆι φυγῆς προσωφέλημα χρημάτων ἐμῶν λαβεῖν, λέγ’· ὡς ἕτοιμος ἀφθόνωι δοῦναι χερὶ ξένοις τε πέμπειν σύμβολ’, οἳ δράσουσί σ’ εὖ.
καὶ ταῦτα μὴ θέλουσα μωρανεῖς, γύναι· λήξασα δ’ ὀργῆς κερδανεῖς ἀμείνονα.
οὔτ’ ἂν ξένοισι τοῖσι σοῖς χρησαίμεθ’ ἂν οὔτ’ ἄν τι δεξαίμεσθα, μηδ’ ἡμῖν δίδου· κακοῦ γὰρ ἀνδρὸς δῶρ’ ὄνησιν οὐκ ἔχει.
ἀλλ’ οὖν ἐγὼ μὲν δαίμονας μαρτύρομαι ὡς πάνθ’ ὑπουργεῖν σοί τε καὶ τέκνοις θέλω· σοὶ δ’ οὐκ ἀρέσκει τἀγάθ’, ἀλλ’ αὐθαδίαι φίλους ἀπωθῆι· τοιγὰρ ἀλγυνῆι πλέον.
χώρει· πόθωι γὰρ τῆς νεοδμήτου κόρης αἱρῆι χρονίζων δωμάτων ἐξώπιος.
νύμφευ’· ἴσως γάρ, σὺν θεῶι δ’ εἰρήσεται, γαμεῖς τοιοῦτον ὥστε θρηνεῖσθαι γάμον.
ἔρωτες ὑπὲρ μὲν ἄγαν ἐλθόντες οὐκ εὐδοξίαν οὐδ’ ἀρετὰν παρέδωκαν ἀνδράσιν· εἰ δ’ ἅλις ἔλθοι Κύπρις, οὐκ ἄλλα θεὸς εὔχαρις οὕτω.
μήποτ’, ὦ δέσποιν’, ἐπ’ ἐμοὶ χρυσέων τόξων ἀφείης ἱμέρωι χρίσασ’ ἄφυκτον οἰστόν.
στέργοι δέ με σωφροσύνα, δώρημα κάλλιστον θεῶν· μηδέ ποτ’ ἀμφιλόγους ὀργὰς ἀκόρεστά τε νείκη θυμὸν ἐκπλήξασ’ ἑτέροις ἐπὶ λέκτροις προσβάλοι δεινὰ Κύπρις, ἀπτολέμους δ’ εὐνὰς σεβίζουσ’ ὀξύφρων κρίνοι λέχη γυναικῶν.
ὦ πατρίς, ὦ δώματα, μὴ δῆτ’ ἄπολις γενοίμαν τὸν ἀμηχανίας ἔχουσα δυσπέρατον αἰῶν’, οἰκτρότατον ἀχέων.
θανάτωι θανάτωι πάρος δαμείην ἁμέραν τάνδ’ ἐξανύσα- σα· μόχθων δ’ οὐκ ἄλλος ὕπερ- θεν ἢ γᾶς πατρίας στέρεσθαι.
εἴδομεν, οὐκ ἐξ ἑτέρων μῦθον ἔχω φράσασθαι· σὲ γὰρ οὐ πόλις, οὐ φίλων τις οἰκτιρεῖ παθοῦσαν δεινότατα παθέων.
ἀχάριστος ὄλοιθ’ ὅτωι πάρεστιν μὴ φίλους τιμᾶν καθαρᾶν ἀνοίξαντα κλῆιδα φρενῶν· ἐμοὶ μὲν φίλος οὔποτ’ ἔσται.
Μήδεια, χαῖρε· τοῦδε γὰρ προοίμιον κάλλιον οὐδεὶς οἶδε προσφωνεῖν φίλους.
ὦ χαῖρε καὶ σύ, παῖ σοφοῦ Πανδίονος, Αἰγεῦ. πόθεν γῆς τῆσδ’ ἐπιστρωφᾶι πέδον; Φοίβου παλαιὸν ἐκλιπὼν χρηστήριον.
τί δ’ ὀμφαλὸν γῆς θεσπιωιδὸν ἐστάλης; παίδων ἐρευνῶν σπέρμ’ ὅπως γένοιτό μοι.
πρὸς θεῶν, ἄπαις γὰρ δεῦρ’ ἀεὶ τείνεις βίον; ἄπαιδές ἐσμεν δαίμονός τινος τύχηι.
δάμαρτος οὔσης ἢ λέχους ἄπειρος ὤν; οὐκ ἐσμὲν εὐνῆς ἄζυγες γαμηλίου.
τί δῆτα Φοῖβος εἶπέ σοι παίδων πέρι; σοφώτερ’ ἢ κατ’ ἄνδρα συμβαλεῖν ἔπη.
θέμις μὲν ἡμᾶς χρησμὸν εἰδέναι θεοῦ; μάλιστ’, ἐπεί τοι καὶ σοφῆς δεῖται φρενός.
τί δῆτ’ ἔχρησε; λέξον, εἰ θέμις κλύειν.
ἀσκοῦ με τὸν προύχοντα μὴ λῦσαι πόδα ...
πρὶν ἂν τί δράσηις ἢ τίν’ ἐξίκηι χθόνα; πρὶν ἂν πατρώιαν αὖθις ἑστίαν μόλω.
σὺ δ’ ὡς τί χρήιζων τήνδε ναυστολεῖς χθόνα; Πιτθεύς τις ἔστι, γῆς ἄναξ Τροζηνίας.
παῖς, ὡς λέγουσι, Πέλοπος, εὐσεβέστατος.
τούτωι θεοῦ μάντευμα κοινῶσαι θέλω.
σοφὸς γὰρ ἁνὴρ καὶ τρίβων τὰ τοιάδε.
κἀμοί γε πάντων φίλτατος δορυξένων.
ἀλλ’ εὐτυχοίης καὶ τύχοις ὅσων ἐρᾶις.
τί γὰρ σὸν ὄμμα χρώς τε συντέτηχ’ ὅδε; Αἰγεῦ, κάκιστός ἐστί μοι πάντων πόσις.
τί φήις; σαφῶς μοι σὰς φράσον δυσθυμίας.
ἀδικεῖ μ’ Ἰάσων οὐδὲν ἐξ ἐμοῦ παθών.
τί χρῆμα δράσας; φράζε μοι σαφέστερον.
γυναῖκ’ ἐφ’ ἡμῖν δεσπότιν δόμων ἔχει.
οὔ που τετόλμηκ’ ἔργον αἴσχιστον τόδε; σάφ’ ἴσθ’· ἄτιμοι δ’ ἐσμὲν οἱ πρὸ τοῦ φίλοι.
πότερον ἐρασθεὶς ἢ σὸν ἐχθαίρων λέχος; μέγαν γ’ ἔρωτα· πιστὸς οὐκ ἔφυ φίλοις.
ἴτω νυν, εἴπερ, ὡς λέγεις, ἐστὶν κακός.
ἀνδρῶν τυράννων κῆδος ἠράσθη λαβεῖν.
δίδωσι δ’ αὐτῶι τίς; πέραινέ μοι λόγον.
Κρέων, ὃς ἄρχει τῆσδε γῆς Κορινθίας.
συγγνωστὰ μέν τἄρ’ ἦν σε λυπεῖσθαι, γύναι.
ὄλωλα· καὶ πρός γ’ ἐξελαύνομαι χθονός.
πρὸς τοῦ; τόδ’ ἄλλο καινὸν αὖ λέγεις κακόν.
Κρέων μ’ ἐλαύνει φυγάδα γῆς Κορινθίας.
ἐᾶι δ’ Ἰάσων; οὐδὲ ταῦτ’ ἐπήινεσα.
λόγωι μὲν οὐχί. καρτερεῖν δὲ βούλεται.
ἀλλ’ ἄντομαί σε τῆσδε πρὸς γενειάδος γονάτων τε τῶν σῶν ἱκεσία τε γίνομαι, οἴκτιρον οἴκτιρόν με τὴν δυσδαίμονα καὶ μή μ’ ἔρημον ἐκπεσοῦσαν εἰσίδηις, δέξαι δὲ χώραι καὶ δόμοις ἐφέστιον.
οὕτως ἔρως σοι πρὸς θεῶν τελεσφόρος γένοιτο παίδων καὐτὸς ὄλβιος θάνοις.
εὕρημα δ’ οὐκ οἶσθ’ οἷον ηὕρηκας τόδε· παύσω γέ σ’ ὄντ’ ἄπαιδα καὶ παίδων γονὰς σπεῖραί σε θήσω· τοιάδ’ οἶδα φάρμακα.
πολλῶν ἕκατι τήνδε σοι δοῦναι χάριν, γύναι, πρόθυμός εἰμι, πρῶτα μὲν θεῶν, ἔπειτα παίδων ὧν ἐπαγγέλληι γονάς· ἐς τοῦτο γὰρ δὴ φροῦδός εἰμι πᾶς ἐγώ.
οὕτω δ’ ἔχει μοι· σοῦ μὲν ἐλθούσης χθόνα, πειράσομαί σου προξενεῖν δίκαιος ὤν.
[τοσόνδε μέντοι σοι προσημαίνω, γύναι· ἐκ τῆσδε μὲν γῆς οὔ σ’ ἄγειν βουλήσομαι.] ἐκ τῆσδε δ’ αὐτὴ γῆς ἀπαλλάσσου πόδα· αὐτὴ δ’ ἐάνπερ εἰς ἐμοὺς ἔλθηις δόμους, μενεῖς ἄσυλος κοὔ σε μὴ μεθῶ τινι· ἀναίτιος γὰρ καὶ ξένοις εἶναι θέλω.
ἔσται τάδ’· ἀλλὰ πίστις εἰ γένοιτό μοι τούτων, ἔχοιμ’ ἂν πάντα πρὸς σέθεν καλῶς.
μῶν οὐ πέποιθας; ἢ τί σοι τὸ δυσχερές; πέποιθα· Πελίου δ’ ἐχθρός ἐστί μοι δόμος Κρέων τε. τούτοις δ’ ὁρκίοισι μὲν ζυγεὶς ἄγουσιν οὐ μεθεῖ’ ἂν ἐκ γαίας ἐμέ· λόγοις δὲ συμβὰς καὶ θεῶν ἀνώμοτος φίλος γένοι’ ἂν κἀπικηρυκεύμασιν τάχ’ ἂν πίθοιο· τἀμὰ μὲν γὰρ ἀσθενῆ, τοῖς δ’ ὄλβος ἐστὶ καὶ δόμος τυραννικός.
πολλὴν ἔδειξας ἐν λόγοις προμηθίαν· ἀλλ’, εἰ δοκεῖ σοι, δρᾶν τάδ’ οὐκ ἀφίσταμαι.
ἐμοί τε γὰρ τάδ’ ἐστὶν ἀσφαλέστερα, σκῆψίν τιν’ ἐχθροῖς σοῖς ἔχοντα δεικνύναι, τὸ σόν τ’ ἄραρε μᾶλλον. ἐξηγοῦ θεούς.
ὄμνυ πέδον Γῆς πατέρα θ’ Ἥλιον πατρὸς τοὐμοῦ θεῶν τε συντιθεὶς ἅπαν γένος.
τί χρῆμα δράσειν ἢ τί μὴ δράσειν; λέγε.
μήτ’ αὐτὸς ἐκ γῆς σῆς ἔμ’ ἐκβαλεῖν ποτε, μήτ’ ἄλλος ἤν τις τῶν ἐμῶν ἐχθρῶν ἄγειν χρήιζηι μεθήσειν ζῶν ἑκουσίωι τρόπωι.
ὄμνυμι Γαῖαν φῶς τε λαμπρὸν Ἡλίου θεούς τε πάντας ἐμμενεῖν ἅ σου κλύω.
ἀρκεῖ· τί δ’ ὅρκωι τῶιδε μὴ ’μμένων πάθοις; ἃ τοῖσι δυσσεβοῦσι γίγνεται βροτῶν.
χαίρων πορεύου· πάντα γὰρ καλῶς ἔχει.
κἀγὼ πόλιν σὴν ὡς τάχιστ’ ἀφίξομαι, πράξασ’ ἃ μέλλω καὶ τυχοῦσ’ ἃ βούλομαι.
ἀλλά σ’ ὁ Μαίας πομπαῖος ἄναξ πελάσειε δόμοις ὧν τ’ ἐπίνοιαν σπεύδεις κατέχων πράξειας, ἐπεὶ γενναῖος ἀνήρ, Αἰγεῦ, παρ’ ἐμοὶ δεδόκησαι.
ὦ Ζεῦ Δίκη τε Ζηνὸς Ἡλίου τε φῶς, νῦν καλλίνικοι τῶν ἐμῶν ἐχθρῶν, φίλαι, γενησόμεσθα κἀς ὁδὸν βεβήκαμεν, νῦν ἐλπὶς ἐχθροὺς τοὺς ἐμοὺς τείσειν δίκην.
οὗτος γὰρ ἁνὴρ ἧι μάλιστ’ ἐκάμνομεν λιμὴν πέφανται τῶν ἐμῶν βουλευμάτων· ἐκ τοῦδ’ ἀναψόμεσθα πρυμνήτην κάλων, μολόντες ἄστυ καὶ πόλισμα Παλλάδος.
ἤδη δὲ πάντα τἀμά σοι βουλεύματα λέξω· δέχου δὲ μὴ πρὸς ἡδονὴν λόγους.
πέμψασ’ ἐμῶν τιν’ οἰκετῶν Ἰάσονα ἐς ὄψιν ἐλθεῖν τὴν ἐμὴν αἰτήσομαι.
μολόντι δ’ αὐτῶι μαλθακοὺς λέξω λόγους, †ὡς καὶ δοκεῖ μοι ταῦτα καὶ καλῶς ἔχει† γάμους τυράννων οὓς προδοὺς ἡμᾶς ἔχει, καὶ ξύμφορ’ εἶναι καὶ καλῶς ἐγνωσμένα.
παῖδας δὲ μεῖναι τοὺς ἐμοὺς αἰτήσομαι, οὐχ ὡς λιποῦσ’ ἂν πολεμίας ἐπὶ χθονὸς [ἐχθροῖσι παῖδας τοὺς ἐμοὺς καθυβρίσαι], ἀλλ’ ὡς δόλοισι παῖδα βασιλέως κτάνω.
πέμψω γὰρ αὐτοὺς δῶρ’ ἔχοντας ἐν χεροῖν, [νύμφηι φέροντας, τήνδε μὴ φεύγειν χθόνα,] λεπτόν τε πέπλον καὶ πλόκον χρυσήλατον· κἄνπερ λαβοῦσα κόσμον ἀμφιθῆι χροΐ, κακῶς ὀλεῖται πᾶς θ’ ὃς ἂν θίγηι κόρης· τοιοῖσδε χρίσω φαρμάκοις δωρήματα.
ἐνταῦθα μέντοι τόνδ’ ἀπαλλάσσω λόγον.
ὤιμωξα δ’ οἷον ἔργον ἔστ’ ἐργαστέον τοὐντεῦθεν ἡμῖν· τέκνα γὰρ κατακτενῶ τἄμ’· οὔτις ἔστιν ὅστις ἐξαιρήσεται· δόμον τε πάντα συγχέασ’ Ἰάσονος ἔξειμι γαίας, φιλτάτων παίδων φόνον φεύγουσα καὶ τλᾶσ’ ἔργον ἀνοσιώτατον.
οὐ γὰρ γελᾶσθαι τλητὸν ἐξ ἐχθρῶν, φίλαι.
[ἴτω· τί μοι ζῆν κέρδος; οὔτε μοι πατρὶς οὔτ’ οἶκος ἔστιν οὔτ’ ἀποστροφὴ κακῶν.] ἡμάρτανον τόθ’ ἡνίκ’ ἐξελίμπανον δόμους πατρώιους, ἀνδρὸς Ἕλληνος λόγοις πεισθεῖσ’, ὃς ἡμῖν σὺν θεῶι τείσει δίκην.
οὔτ’ ἐξ ἐμοῦ γὰρ παῖδας ὄψεταί ποτε ζῶντας τὸ λοιπὸν οὔτε τῆς νεοζύγου νύμφης τεκνώσει παῖδ’, ἐπεὶ κακὴν κακῶς θανεῖν σφ’ ἀνάγκη τοῖς ἐμοῖσι φαρμάκοις.
μηδείς με φαύλην κἀσθενῆ νομιζέτω μηδ’ ἡσυχαίαν ἀλλὰ θατέρου τρόπου, βαρεῖαν ἐχθροῖς καὶ φίλοισιν εὐμενῆ· τῶν γὰρ τοιούτων εὐκλεέστατος βίος.
ἐπείπερ ἡμῖν τόνδ’ ἐκοίνωσας λόγον, σέ τ’ ὠφελεῖν θέλουσα καὶ νόμοις βροτῶν ξυλλαμβάνουσα δρᾶν σ’ ἀπεννέπω τάδε.
οὐκ ἔστιν ἄλλως· σοὶ δὲ συγγνώμη λέγειν τάδ’ ἐστί, μὴ πάσχουσαν, ὡς ἐγώ, κακῶς.
ἀλλὰ κτανεῖν σὸν σπέρμα τολμήσεις, γύναι; οὕτω γὰρ ἂν μάλιστα δηχθείη πόσις.
σὺ δ’ ἂν γένοιό γ’ ἀθλιωτάτη γυνή.
ἴτω· περισσοὶ πάντες οὑν μέσωι λόγοι.
ἀλλ’ εἶα χώρει καὶ κόμιζ’ Ἰάσονα· ἐς πάντα γὰρ δὴ σοὶ τὰ πιστὰ χρώμεθα.
λέξηις δὲ μηδὲν τῶν ἐμοὶ δεδογμένων, εἴπερ φρονεῖς εὖ δεσπόταις γυνή τ’ ἔφυς.
Ἐρεχθεΐδαι τὸ παλαιὸν ὄλβιοι καὶ θεῶν παῖδες μακάρων, ἱερᾶς χώρας ἀπορθήτου τ’ ἄπο, φερβόμενοι κλεινοτάταν σοφίαν, αἰεὶ διὰ λαμπροτάτου βαίνοντες ἁβρῶς αἰθέρος, ἔνθα ποθ’ ἁγνὰς ἐννέα Πιερίδας Μούσας λέγουσι ξανθὰν Ἁρμονίαν φυτεῦσαι· τοῦ καλλινάου τ’ ἐπὶ Κηφισοῦ ῥοαῖς τὰν Κύπριν κλήιζουσιν ἀφυσσαμέναν χώρας καταπνεῦσαι μετρίας ἀνέμων ἡδυπνόους αὔρας· αἰεὶ δ’ ἐπιβαλλομέναν χαίταισιν εὐώδη ῥοδέων πλόκον ἀνθέων τᾶι Σοφίαι παρέδρους πέμπειν Ἔρωτας, παντοίας ἀρετᾶς ξυνεργούς.
πῶς οὖν ἱερῶν ποταμῶν ἢ πόλις ἢ φίλων πόμπιμός σε χώρα τὰ παιδολέτειραν ἕξει, τὰν οὐχ ὁσίαν μέταυλον; σκέψαι τεκέων πλαγάν, σκέψαι φόνον οἶον αἴρηι.
μή, πρὸς γονάτων σε πάνται πάντως ἱκετεύομεν, τέκνα φονεύσηις.
πόθεν θράσος †ἢ φρενὸς ἢ χειρὶ τέκνων σέθεν† καρδίαι τε λήψηι δεινὰν προσάγουσα τόλμαν; πῶς δ’ ὄμματα προσβαλοῦσα τέκνοις ἄδακρυν μοῖραν σχήσεις φόνου; οὐ δυνάσηι παίδων ἱκετᾶν πιτνόντων τέγξαι χέρα φοινίαν τλάμονι θυμῶι.
ἥκω κελευσθείς· καὶ γὰρ οὖσα δυσμενὴς οὔ τἂν ἁμάρτοις τοῦδέ γ’, ἀλλ’ ἀκούσομαι· τί χρῆμα βούληι καινὸν ἐξ ἐμοῦ, γύναι; Ἰᾶσον, αἰτοῦμαί σε τῶν εἰρημένων συγγνώμον’ εἶναι· τὰς δ’ ἐμὰς ὀργὰς φέρειν εἰκός σ’, ἐπεὶ νῶιν πόλλ’ ὑπείργασται φίλα.
ἐγὼ δ’ ἐμαυτῆι διὰ λόγων ἀφικόμην κἀλοιδόρησα· Σχετλία, τί μαίνομαι καὶ δυσμεναίνω τοῖσι βουλεύουσιν εὖ, ἐχθρὰ δὲ γαίας κοιράνοις καθίσταμαι πόσει θ’, ὃς ἡμῖν δρᾶι τὰ συμφορώτατα, γήμας τύραννον καὶ κασιγνήτους τέκνοις ἐμοῖς φυτεύων; οὐκ ἀπαλλαχθήσομαι θυμοῦ; τί πάσχω, θεῶν ποριζόντων καλῶς; οὐκ εἰσὶ μέν μοι παῖδες, οἶδα δὲ χθόνα φεύγοντας ἡμᾶς καὶ σπανίζοντας φίλων; ταῦτ’ ἐννοηθεῖσ’ ἠισθόμην ἀβουλίαν πολλὴν ἔχουσα καὶ μάτην θυμουμένη.
νῦν οὖν ἐπαινῶ σωφρονεῖν τέ μοι δοκεῖς κῆδος τόδ’ ἡμῖν προσλαβών, ἐγὼ δ’ ἄφρων, ἧι χρῆν μετεῖναι τῶνδε τῶν βουλευμάτων καὶ ξυμπεραίνειν καὶ παρεστάναι λέχει νύμφην τε κηδεύουσαν ἥδεσθαι σέθεν.
ἀλλ’ ἐσμὲν οἷόν ἐσμεν, οὐκ ἐρῶ κακόν, γυναῖκες· οὔκουν χρῆν σ’ ὁμοιοῦσθαι κακοῖς, οὐδ’ ἀντιτείνειν νήπι’ ἀντὶ νηπίων.
παριέμεσθα καί φαμεν κακῶς φρονεῖν τότ’, ἀλλ’ ἄμεινον νῦν βεβούλευμαι τάδε.
ὦ τέκνα τέκνα, δεῦρο, λείπετε στέγας, ἐξέλθετ’, ἀσπάσασθε καὶ προσείπατε πατέρα μεθ’ ἡμῶν καὶ διαλλάχθηθ’ ἅμα τῆς πρόσθεν ἔχθρας ἐς φίλους μητρὸς μέτα· σπονδαὶ γὰρ ἡμῖν καὶ μεθέστηκεν χόλος.
λάβεσθε χειρὸς δεξιᾶς· οἴμοι, κακῶν ὡς ἐννοοῦμαι δή τι τῶν κεκρυμμένων.
ἆρ’, ὦ τέκν’, οὕτω καὶ πολὺν ζῶντες χρόνον φίλην ὀρέξετ’ ὠλένην; τάλαιν’ ἐγώ, ὡς ἀρτίδακρύς εἰμι καὶ φόβου πλέα.
χρόνωι δὲ νεῖκος πατρὸς ἐξαιρουμένη ὄψιν τέρειναν τήνδ’ ἔπλησα δακρύων.
κἀμοὶ κατ’ ὄσσων χλωρὸν ὡρμήθη δάκρυ· καὶ μὴ προβαίη μεῖζον ἢ τὸ νῦν κακόν.
αἰνῶ, γύναι, τάδ’, οὐδ’ ἐκεῖνα μέμφομαι· εἰκὸς γὰρ ὀργὰς θῆλυ ποιεῖσθαι γένος †γάμους παρεμπολῶντος ἀλλοίους πόσει†.
ἀλλ’ ἐς τὸ λῶιον σὸν μεθέστηκεν κέαρ, ἔγνως δὲ τὴν νικῶσαν, ἀλλὰ τῶι χρόνωι, βουλήν· γυναικὸς ἔργα ταῦτα σώφρονος.
ὑμῖν δέ, παῖδες, οὐκ ἀφροντίστως πατὴρ πολλὴν ἔθηκε σὺν θεοῖς σωτηρίαν· οἶμαι γὰρ ὑμᾶς τῆσδε γῆς Κορινθίας τὰ πρῶτ’ ἔσεσθαι σὺν κασιγνήτοις ἔτι.
ἀλλ’ αὐξάνεσθε· τἄλλα δ’ ἐξεργάζεται πατήρ τε καὶ θεῶν ὅστις ἐστὶν εὐμενής.
ἴδοιμι δ’ ὑμᾶς εὐτραφεῖς ἥβης τέλος μολόντας, ἐχθρῶν τῶν ἐμῶν ὑπερτέρους.
αὕτη, τί χλωροῖς δακρύοις τέγγεις κόρας, στρέψασα λευκὴν ἔμπαλιν παρηίδα, κοὐκ ἀσμένη τόνδ’ ἐξ ἐμοῦ δέχηι λόγον; οὐδέν· τέκνων τῶνδ’ ἐννοουμένη πέρι.
θάρσει νυν· εὖ γὰρ τῶνδ’ ἐγὼ θήσω πέρι.
δράσω τάδ’· οὔτοι σοῖς ἀπιστήσω λόγοις.
γυνὴ δὲ θῆλυ κἀπὶ δακρύοις ἔφυ.
τί δῆτα λίαν τοῖσδ’ ἐπιστένεις τέκνοις; ἔτικτον αὐτούς· ζῆν δ’ ὅτ’ ἐξηύχου τέκνα, ἐσῆλθέ μ’ οἶκτος εἰ γενήσεται τάδε.
ἀλλ’ ὧνπερ οὕνεκ’ εἰς ἐμοὺς ἥκεις λόγους, τὰ μὲν λέλεκται, τῶν δ’ ἐγὼ μνησθήσομαι.
ἐπεὶ τυράννοις γῆς μ’ ἀποστεῖλαι δοκεῖ (κἀμοὶ τάδ’ ἐστὶ λῶιστα, γιγνώσκω καλῶς, μήτ’ ἐμποδών σοι μήτε κοιράνοις χθονὸς ναίειν· δοκῶ γὰρ δυσμενὴς εἶναι δόμοις) ἡμεῖς μὲν ἐκ γῆς τῆσδ’ ἀπαροῦμεν φυγῆι, παῖδες δ’ ὅπως ἂν ἐκτραφῶσι σῆι χερὶ αἰτοῦ Κρέοντα τήνδε μὴ φεύγειν χθόνα.
οὐκ οἶδ’ ἂν εἰ πείσαιμι, πειρᾶσθαι δὲ χρή.
σὺ δ’ ἀλλὰ σὴν κέλευσον ἄντεσθαι πατρὸς γυναῖκα παῖδας τήνδε μὴ φεύγειν χθόνα.
μάλιστα· καὶ πείσειν γε δοξάζω σφ’ ἐγώ, εἴπερ γυναικῶν ἐστι τῶν ἄλλων μία.
συλλήψομαι δὲ τοῦδέ σοι κἀγὼ πόνου· πέμψω γὰρ αὐτῆι δῶρ’ ἃ καλλιστεύεται τῶν νῦν ἐν ἀνθρώποισιν, οἶδ’ ἐγώ, πολὺ [λεπτόν τε πέπλον καὶ πλόκον χρυσήλατον] παῖδας φέροντας. ἀλλ’ ὅσον τάχος χρεὼν κόσμον κομίζειν δεῦρο προσπόλων τινά.
εὐδαιμονήσει δ’ οὐχ ἓν ἀλλὰ μυρία, ἀνδρός τ’ ἀρίστου σοῦ τυχοῦσ’ ὁμευνέτου κεκτημένη τε κόσμον ὅν ποθ’ Ἥλιος πατρὸς πατὴρ δίδωσιν ἐκγόνοισιν οἷς.
λάζυσθε φερνὰς τάσδε, παῖδες, ἐς χέρας καὶ τῆι τυράννωι μακαρίαι νύμφηι δότε φέροντες· οὔτοι δῶρα μεμπτὰ δέξεται.
τί δ’, ὦ ματαία, τῶνδε σὰς κενοῖς χέρας; δοκεῖς σπανίζειν δῶμα βασίλειον πέπλων, δοκεῖς δὲ χρυσοῦ; σῶιζε, μὴ δίδου τάδε.
εἴπερ γὰρ ἡμᾶς ἀξιοῖ λόγου τινὸς γυνή, προθήσει χρημάτων, σάφ’ οἶδ’ ἐγώ.
μή μοι σύ· πείθειν δῶρα καὶ θεοὺς λόγος· χρυσὸς δὲ κρείσσων μυρίων λόγων βροτοῖς.
κείνης ὁ δαίμων, κεῖνα νῦν αὔξει θεός, νέα τυραννεῖ· τῶν δ’ ἐμῶν παίδων φυγὰς ψυχῆς ἂν ἀλλαξαίμεθ’, οὐ χρυσοῦ μόνον.
ἀλλ’, ὦ τέκν’, εἰσελθόντε πλουσίους δόμους πατρὸς νέαν γυναῖκα, δεσπότιν δ’ ἐμήν, ἱκετεύετ’, ἐξαιτεῖσθε μὴ φεύγειν χθόνα, κόσμον διδόντες· τοῦδε γὰρ μάλιστα δεῖ, ἐς χεῖρ’ ἐκείνην δῶρα δέξασθαι τάδε.
ἴθ’ ὡς τάχιστα· μητρὶ δ’ ὧν ἐρᾶι τυχεῖν εὐάγγελοι γένοισθε πράξαντες καλῶς.
νῦν ἐλπίδες οὐκέτι μοι παίδων ζόας, οὐκέτι· στείχουσι γὰρ ἐς φόνον ἤδη.
δέξεται νύμφα χρυσέων ἀναδεσμᾶν δέξεται δύστανος ἄταν· ξανθᾶι δ’ ἀμφὶ κόμαι θήσει τὸν Ἅιδα κόσμον αὐτὰ χεροῖν.
πείσει χάρις ἀμβρόσιός τ’ αὐγὰ πέπλον χρυσότευκτόν <τε> στέφανον περιθέσθαι· νερτέροις δ’ ἤδη πάρα νυμφοκομήσει.
τοῖον εἰς ἕρκος πεσεῖται καὶ μοῖραν θανάτου δύστανος· ἄταν δ’ οὐχ ὑπεκφεύξεται.
σὺ δ’, ὦ τάλαν ὦ κακόνυμφε κηδεμὼν τυράννων, παισὶν οὐ κατειδὼς ὄλεθρον βιοτᾶι προσάγεις ἀλόχωι τε σᾶι στυγερὸν θάνατον.
δύστανε, μοίρας ὅσον παροίχηι.
μεταστένομαι δὲ σὸν ἄλγος, ὦ τάλαινα παίδων μᾶτερ, ἃ φονεύσεις τέκνα νυμφιδίων ἕνεκεν λεχέων, ἅ σοι προλιπὼν ἀνόμως ἄλλαι ξυνοικεῖ πόσις συνεύνωι.
δέσποιν’, ἀφεῖνται παῖδες οἵδε σοι φυγῆς, καὶ δῶρα νύμφη βασιλὶς ἀσμένη χεροῖν ἐδέξατ’· εἰρήνη δὲ τἀκεῖθεν τέκνοις.
ἔα·τί συγχυθεῖσ’ ἕστηκας ἡνίκ’ εὐτυχεῖς; [τί σὴν ἔτρεψας ἔμπαλιν παρηίδα κοὐκ ἀσμένη τόνδ’ ἐξ ἐμοῦ δέχηι λόγον;] αἰαῖ. τάδ’ οὐ ξυνωιδὰ τοῖσιν ἐξηγγελμένοις.
αἰαῖ μάλ’ αὖθις. μῶν τιν’ ἀγγέλλων τύχην οὐκ οἶδα, δόξης δ’ ἐσφάλην εὐαγγέλου; ἤγγειλας οἷ’ ἤγγειλας· οὐ σὲ μέμφομαι.
τί δαὶ κατηφὲς ὄμμα καὶ δακρυρροεῖς; πολλή μ’ ἀνάγκη, πρέσβυ· ταῦτα γὰρ θεοὶ κἀγὼ κακῶς φρονοῦσ’ ἐμηχανησάμην.
θάρσει· κάτει τοι καὶ σὺ πρὸς τέκνων ἔτι.
ἄλλους κατάξω πρόσθεν ἡ τάλαιν’ ἐγώ.
οὔτοι μόνη σὺ σῶν ἀπεζύγης τέκνων· κούφως φέρειν χρὴ θνητὸν ὄντα συμφοράς.
δράσω τάδ’· ἀλλὰ βαῖνε δωμάτων ἔσω καὶ παισὶ πόρσυν’ οἶα χρὴ καθ’ ἡμέραν.
ὦ τέκνα τέκνα, σφῶιν μὲν ἔστι δὴ πόλις καὶ δῶμ’, ἐν ὧι λιπόντες ἀθλίαν ἐμὲ οἰκήσετ’ αἰεὶ μητρὸς ἐστερημένοι· ἐγὼ δ’ ἐς ἄλλην γαῖαν εἶμι δὴ φυγάς, πρὶν σφῶιν ὀνάσθαι κἀπιδεῖν εὐδαίμονας, πρὶν λουτρὰ καὶ γυναῖκα καὶ γαμηλίους εὐνὰς ἀγῆλαι λαμπάδας τ’ ἀνασχεθεῖν.
ὦ δυστάλαινα τῆς ἐμῆς αὐθαδίας.
ἄλλως ἄρ’ ὑμᾶς, ὦ τέκν’, ἐξεθρεψάμην, ἄλλως δ’ ἐμόχθουν καὶ κατεξάνθην πόνοις, στερρὰς ἐνεγκοῦσ’ ἐν τόκοις ἀλγηδόνας.
ἦ μήν ποθ’ ἡ δύστηνος εἶχον ἐλπίδας πολλὰς ἐν ὑμῖν, γηροβοσκήσειν τ’ ἐμὲ καὶ κατθανοῦσαν χερσὶν εὖ περιστελεῖν, ζηλωτὸν ἀνθρώποισι· νῦν δ’ ὄλωλε δὴ γλυκεῖα φροντίς. σφῶιν γὰρ ἐστερημένη λυπρὸν διάξω βίοτον ἀλγεινόν τ’ ἐμοί· ὑμεῖς δὲ μητέρ’ οὐκέτ’ ὄμμασιν φίλοις ὄψεσθ’, ἐς ἄλλο σχῆμ’ ἀποστάντες βίου.
φεῦ φεῦ· τί προσδέρκεσθέ μ’ ὄμμασιν, τέκνα; τί προσγελᾶτε τὸν πανύστατον γέλων; αἰαῖ· τί δράσω; καρδία γὰρ οἴχεται, γυναῖκες, ὄμμα φαιδρὸν ὡς εἶδον τέκνων.
οὐκ ἂν δυναίμην· χαιρέτω βουλεύματα τὰ πρόσθεν· ἄξω παῖδας ἐκ γαίας ἐμούς.
τί δεῖ με πατέρα τῶνδε τοῖς τούτων κακοῖς λυποῦσαν αὐτὴν δὶς τόσα κτᾶσθαι κακά; οὐ δῆτ’ ἔγωγε· χαιρέτω βουλεύματα.
καίτοι τί πάσχω; βούλομαι γέλωτ’ ὀφλεῖν ἐχθροὺς μεθεῖσα τοὺς ἐμοὺς ἀζημίους; τολμητέον τάδ’· ἀλλὰ τῆς ἐμῆς κάκης, τὸ καὶ προσέσθαι μαλθακοὺς λόγους φρενί.
χωρεῖτε, παῖδες, ἐς δόμους. ὅτωι δὲ μὴ θέμις παρεῖναι τοῖς ἐμοῖσι θύμασιν, αὐτῶι μελήσει· χεῖρα δ’ οὐ διαφθερῶ.
[ἆ ἆ·μὴ δῆτα, θυμέ, μὴ σύ γ’ ἐργάσηι τάδε· ἔασον αὐτούς, ὦ τάλαν, φεῖσαι τέκνων· ἐκεῖ μεθ’ ἡμῶν ζῶντες εὐφρανοῦσί σε.
μὰ τοὺς παρ’ Ἅιδηι νερτέρους ἀλάστορας, οὔτοι ποτ’ ἔσται τοῦθ’ ὅπως ἐχθροῖς ἐγὼ παῖδας παρήσω τοὺς ἐμοὺς καθυβρίσαι.
πάντως σφ’ ἀνάγκη κατθανεῖν· ἐπεὶ δὲ χρή, ἡμεῖς κτενοῦμεν οἵπερ ἐξεφύσαμεν.
πάντως πέπρακται ταῦτα κοὐκ ἐκφεύξεται· καὶ δὴ ’πὶ κρατὶ στέφανος, ἐν πέπλοισι δὲ νύμφη τύραννος ὄλλυται, σάφ’ οἶδ’ ἐγώ.
ἀλλ’, εἶμι γὰρ δὴ τλημονεστάτην ὁδὸν καὶ τούσδε πέμψω τλημονεστέραν ἔτι, παῖδας προσειπεῖν βούλομαι· δότ’, ὦ τέκνα, δότ’ ἀσπάσασθαι μητρὶ δεξιὰν χέρα.
ὦ φιλτάτη χείρ, φίλτατον δέ μοι στόμα καὶ σχῆμα καὶ πρόσωπον εὐγενὲς τέκνων.
εὐδαιμονοῖτον, ἀλλ’ ἐκεῖ· τὰ δ’ ἐνθάδε πατὴρ ἀφείλετ’· ὦ γλυκεῖα προσβολή, ὦ μαλθακὸς χρὼς πνεῦμά θ’ ἥδιστον τέκνων.
χωρεῖτε χωρεῖτ’· οὐκέτ’ εἰμὶ προσβλέπειν οἵα τε †πρὸς ὑμᾶς† ἀλλὰ νικῶμαι κακοῖς.
καὶ μανθάνω μὲν οἷα δρᾶν μέλλω κακά, θυμὸς δὲ κρείσσων τῶν ἐμῶν βουλευμάτων, ὅσπερ μεγίστων αἴτιος κακῶν βροτοῖς.] πολλάκις ἤδη διὰ λεπτοτέρων μύθων ἔμολον καὶ πρὸς ἁμίλλας ἦλθον μείζους ἢ χρὴ γενεὰν θῆλυν ἐρευνᾶν.
ἀλλὰ γὰρ ἔστιν μοῦσα καὶ ἡμῖν, ἣ προσομιλεῖ σοφίας ἕνεκεν, πάσαισι μὲν οὔ, παῦρον δὲ γένος (<μίαν> ἐν πολλαῖς εὕροις ἂν ἴσως) οὐκ ἀπόμουσον τὸ γυναικῶν.
καί φημι βροτῶν οἵτινές εἰσιν πάμπαν ἄπειροι μηδ’ ἐφύτευσαν παῖδας προφέρειν εἰς εὐτυχίαν τῶν γειναμένων.
οἱ μὲν ἄτεκνοι, δι’ ἀπειροσύνην εἴθ’ ἡδὺ βροτοῖς εἴτ’ ἀνιαρὸν παῖδες τελέθουσ’ οὐχὶ τυχόντες, πολλῶν μόχθων ἀπέχονται· οἷσι δὲ τέκνων ἔστιν ἐν οἴκοις γλυκερὸν βλάστημ’, ἐσορῶ μελέτηι κατατρυχομένους τὸν ἅπαντα χρόνον, πρῶτον μὲν ὅπως θρέψουσι καλῶς βίοτόν θ’ ὁπόθεν λείψουσι τέκνοις· ἔτι δ’ ἐκ τούτων εἴτ’ ἐπὶ φλαύροιςεἴτ’ ἐπὶ χρηστοῖς μοχθοῦσι, τόδ’ ἐστὶν ἄδηλον.
ἓν δὲ τὸ πάντων λοίσθιον ἤδη πᾶσιν κατερῶ θνητοῖσι κακόν· καὶ δὴ γὰρ ἅλις βίοτόν θ’ ηὗρον σῶμά τ’ ἐς ἥβην ἤλυθε τέκνων χρηστοί τ’ ἐγένοντ’· εἰ δὲ κυρήσαι δαίμων οὕτω, φροῦδος ἐς Ἅιδου θάνατος προφέρων σώματα τέκνων.
πῶς οὖν λύει πρὸς τοῖς ἄλλοις τήνδ’ ἔτι λύπην ἀνιαροτάτην παίδων ἕνεκεν θνητοῖσι θεοὺς ἐπιβάλλειν; φίλαι, πάλαι τοι προσμένουσα τὴν τύχην καραδοκῶ τἀκεῖθεν οἷ προβήσεται.
καὶ δὴ δέδορκα τόνδε τῶν Ἰάσονος στείχοντ’ ὀπαδῶν· πνεῦμα δ’ ἠρεθισμένον δείκνυσιν ὥς τι καινὸν ἀγγελεῖ κακόν.
[ὦ δεινὸν ἔργον παρανόμως εἰργασμένη,] Μήδεια, φεῦγε φεῦγε, μήτε ναΐαν λιποῦσ’ ἀπήνην μήτ’ ὄχον πεδοστιβῆ.
τί δ’ ἄξιόν μοι τῆσδε τυγχάνει φυγῆς; ὄλωλεν ἡ τύραννος ἀρτίως κόρη Κρέων θ’ ὁ φύσας φαρμάκων τῶν σῶν ὕπο.
κάλλιστον εἶπας μῦθον, ἐν δ’ εὐεργέταις τὸ λοιπὸν ἤδη καὶ φίλοις ἐμοῖς ἔσηι.
τί φήις; φρονεῖς μὲν ὀρθὰ κοὐ μαίνηι, γύναι, ἥτις, τυράννων ἑστίαν ἠικισμένη, χαίρεις κλύουσα κοὐ φοβῆι τὰ τοιάδε; ἔχω τι κἀγὼ τοῖσι σοῖς ἐναντίον λόγοισιν εἰπεῖν. ἀλλὰ μὴ σπέρχου, φίλος, λέξον δέ· πῶς ὤλοντο; δὶς τόσον γὰρ ἂν τέρψειας ἡμᾶς, εἰ τεθνᾶσι παγκάκως.
ἐπεὶ τέκνων σῶν ἦλθε δίπτυχος γονὴ σὺν πατρὶ καὶ παρῆλθε νυμφικοὺς δόμους, ἥσθημεν οἵπερ σοῖς ἐκάμνομεν κακοῖς δμῶες· δι’ ὤτων δ’ εὐθὺς ἦν πολὺς λόγος σὲ καὶ πόσιν σὸν νεῖκος ἐσπεῖσθαι τὸ πρίν.
κυνεῖ δ’ ὁ μέν τις χεῖρ’, ὁ δὲ ξανθὸν κάρα παίδων· ἐγὼ δὲ καὐτὸς ἡδονῆς ὕπο στέγας γυναικῶν σὺν τέκνοις ἅμ’ ἑσπόμην.
δέσποινα δ’ ἣν νῦν ἀντὶ σοῦ θαυμάζομεν, πρὶν μὲν τέκνων σῶν εἰσιδεῖν ξυνωρίδα, πρόθυμον εἶχ’ ὀφθαλμὸν εἰς Ἰάσονα· ἔπειτα μέντοι προυκαλύψατ’ ὄμματα λευκήν τ’ ἀπέστρεψ’ ἔμπαλιν παρηίδα, παίδων μυσαχθεῖσ’ εἰσόδους. πόσις δὲ σὸς ὀργάς τ’ ἀφήιρει καὶ χόλον νεάνιδος, λέγων τάδ’· Οὐ μὴ δυσμενὴς ἔσηι φίλοις, παύσηι δὲ θυμοῦ καὶ πάλιν στρέψεις κάρα, φίλους νομίζουσ’ οὕσπερ ἂν πόσις σέθεν, δέξηι δὲ δῶρα καὶ παραιτήσηι πατρὸς φυγὰς ἀφεῖναι παισὶ τοῖσδ’ ἐμὴν χάριν; ἡ δ’, ὡς ἐσεῖδε κόσμον, οὐκ ἠνέσχετο, ἀλλ’ ἤινεσ’ ἀνδρὶ πάντα, καὶ πρὶν ἐκ δόμων μακρὰν ἀπεῖναι πατέρα καὶ παῖδας σέθεν λαβοῦσα πέπλους ποικίλους ἠμπέσχετο, χρυσοῦν τε θεῖσα στέφανον ἀμφὶ βοστρύχοις λαμπρῶι κατόπτρωι σχηματίζεται κόμην, ἄψυχον εἰκὼ προσγελῶσα σώματος.
κἄπειτ’ ἀναστᾶσ’ ἐκ θρόνων διέρχεται στέγας, ἁβρὸν βαίνουσα παλλεύκωι ποδί, δώροις ὑπερχαίρουσα, πολλὰ πολλάκις τένοντ’ ἐς ὀρθὸν ὄμμασι σκοπουμένη.
τοὐνθένδε μέντοι δεινὸν ἦν θέαμ’ ἰδεῖν· χροιὰν γὰρ ἀλλάξασα λεχρία πάλιν χωρεῖ τρέμουσα κῶλα καὶ μόλις φθάνει θρόνοισιν ἐμπεσοῦσα μὴ χαμαὶ πεσεῖν.
καί τις γεραιὰ προσπόλων, δόξασά που ἢ Πανὸς ὀργὰς ἤ τινος θεῶν μολεῖν, ἀνωλόλυξε, πρίν γ’ ὁρᾶι διὰ στόμα χωροῦντα λευκὸν ἀφρόν, ὀμμάτων τ’ ἄπο κόρας στρέφουσαν, αἷμά τ’ οὐκ ἐνὸν χροΐ· εἶτ’ ἀντίμολπον ἧκεν ὀλολυγῆς μέγαν κωκυτόν. εὐθὺς δ’ ἡ μὲν ἐς πατρὸς δόμους ὥρμησεν, ἡ δὲ πρὸς τὸν ἀρτίως πόσιν, φράσουσα νύμφης συμφοράν· ἅπασα δὲ στέγη πυκνοῖσιν ἐκτύπει δραμήμασιν.
ἤδη δ’ ἀνελθὼν κῶλον ἕκπλεθρον δρόμου ταχὺς βαδιστὴς τερμόνων ἂν ἥπτετο· ἡ δ’ ἐξ ἀναύδου καὶ μύσαντος ὄμματος δεινὸν στενάξασ’ ἡ τάλαιν’ ἠγείρετο.
διπλοῦν γὰρ αὐτῆι πῆμ’ ἐπεστρατεύετο· χρυσοῦς μὲν ἀμφὶ κρατὶ κείμενος πλόκος θαυμαστὸν ἵει νᾶμα παμφάγου πυρός, πέπλοι δὲ λεπτοί, σῶν τέκνων δωρήματα, λευκὴν ἔδαπτον σάρκα τῆς δυσδαίμονος.
φεύγει δ’ ἀναστᾶσ’ ἐκ θρόνων πυρουμένη, σείουσα χαίτην κρᾶτά τ’ ἄλλοτ’ ἄλλοσε, ῥῖψαι θέλουσα στέφανον· ἀλλ’ ἀραρότως σύνδεσμα χρυσὸς εἶχε, πῦρ δ’, ἐπεὶ κόμην ἔσεισε, μᾶλλον δὶς τόσως ἐλάμπετο.
πίτνει δ’ ἐς οὖδας συμφορᾶι νικωμένη, πλὴν τῶι τεκόντι κάρτα δυσμαθὴς ἰδεῖν· οὔτ’ ὀμμάτων γὰρ δῆλος ἦν κατάστασις οὔτ’ εὐφυὲς πρόσωπον, αἷμα δ’ ἐξ ἄκρου ἔσταζε κρατὸς συμπεφυρμένον πυρί, σάρκες δ’ ἀπ’ ὀστέων ὥστε πεύκινον δάκρυ γνάθοις ἀδήλοις φαρμάκων ἀπέρρεον, δεινὸν θέαμα. πᾶσι δ’ ἦν φόβος θιγεῖν νεκροῦ· τύχην γὰρ εἴχομεν διδάσκαλον.
πατὴρ δ’ ὁ τλήμων συμφορᾶς ἀγνωσίαι ἄφνω παρελθὼν δῶμα προσπίτνει νεκρῶι.
ὤιμωξε δ’ εὐθὺς καὶ περιπτύξας χέρας κυνεῖ προσαυδῶν τοιάδ’. Ὦ δύστηνε παῖ, τίς σ’ ὧδ’ ἀτίμως δαιμόνων ἀπώλεσεν; τίς τὸν γέροντα τύμβον ὀρφανὸν σέθεν τίθησιν; οἴμοι, συνθάνοιμί σοι, τέκνον.
ἐπεὶ δὲ θρήνων καὶ γόων ἐπαύσατο, χρήιζων γεραιὸν ἐξαναστῆσαι δέμας προσείχεθ’ ὥστε κισσὸς ἔρνεσιν δάφνης λεπτοῖσι πέπλοις, δεινὰ δ’ ἦν παλαίσματα.
ὁ μὲν γὰρ ἤθελ’ ἐξαναστῆσαι γόνυ, ἡ δ’ ἀντελάζυτ’· εἰ δὲ πρὸς βίαν ἄγοι, σάρκας γεραιὰς ἐσπάρασσ’ ἀπ’ ὀστέων.
χρόνωι δ’ ἀπέσβη καὶ μεθῆχ’ ὁ δύσμορος ψυχήν· κακοῦ γὰρ οὐκέτ’ ἦν ὑπέρτερος.
κεῖνται δὲ νεκροὶ παῖς τε καὶ γέρων πατήρ [πέλας, ποθεινὴ δακρύοισι συμφορά].
καί μοι τὸ μὲν σὸν ἐκποδὼν ἔστω λόγου· γνώσηι γὰρ αὐτὴ ζημίας ἐπιστροφήν.
τὰ θνητὰ δ’ οὐ νῦν πρῶτον ἡγοῦμαι σκιάν, οὐδ’ ἂν τρέσας εἴποιμι τοὺς σοφοὺς βροτῶν δοκοῦντας εἶναι καὶ μεριμνητὰς λόγων τούτους μεγίστην μωρίαν ὀφλισκάνειν.
θνητῶν γὰρ οὐδείς ἐστιν εὐδαίμων ἀνήρ· ὄλβου δ’ ἐπιρρυέντος εὐτυχέστερος ἄλλου γένοιτ’ ἂν ἄλλος, εὐδαίμων δ’ ἂν οὔ.
ἔοιχ’ ὁ δαίμων πολλὰ τῆιδ’ ἐν ἡμέραι κακὰ ξυνάπτειν ἐνδίκως Ἰάσονι.
[ὦ τλῆμον, ὥς σου συμφορὰς οἰκτίρομεν, κόρη Κρέοντος, ἥτις εἰς Ἅιδου δόμους οἴχηι γάμων ἕκατι τῶν Ἰάσονος.] φίλαι, δέδοκται τοὔργον ὡς τάχιστά μοι παῖδας κτανούσηι τῆσδ’ ἀφορμᾶσθαι χθονός, καὶ μὴ σχολὴν ἄγουσαν ἐκδοῦναι τέκνα ἄλληι φονεῦσαι δυσμενεστέραι χερί.
πάντως σφ’ ἀνάγκη κατθανεῖν· ἐπεὶ δὲ χρή, ἡμεῖς κτενοῦμεν οἵπερ ἐξεφύσαμεν.
ἀλλ’ εἶ’ ὁπλίζου, καρδία· τί μέλλομεν τὰ δεινὰ κἀναγκαῖα μὴ πράσσειν κακά; ἄγ’, ὦ τάλαινα χεὶρ ἐμή, λαβὲ ξίφος, λάβ’, ἕρπε πρὸς βαλβῖδα λυπηρὰν βίου, καὶ μὴ κακισθῆις μηδ’ ἀναμνησθῆις τέκνων, ὡς φίλταθ’, ὡς ἔτικτες, ἀλλὰ τήνδε γε λαθοῦ βραχεῖαν ἡμέραν παίδων σέθεν κἄπειτα θρήνει· καὶ γὰρ εἰ κτενεῖς σφ’, ὅμως φίλοι γ’ ἔφυσαν· δυστυχὴς δ’ ἐγὼ γυνή.
ἰὼ Γᾶ τε καὶ παμφαὴς ἀκτὶς Ἁλίου, κατίδετ’ ἴδετε τὰν ὀλομέναν γυναῖκα, πρὶν φοινίαν τέκνοις προσβαλεῖν χέρ’ αὐτοκτόνον· σᾶς γὰρ χρυσέας ἀπὸ γονᾶς ἔβλαστεν, θεοῦ δ’ αἷμα <χαμαὶ> πίτνειν φόβος ὑπ’ ἀνέρων.
ἀλλά νιν, ὦ φάος διογενές, κάτειρ- γε κατάπαυσον ἔξελ’ οἴκων τάλαι- ναν φονίαν τ’ Ἐρινὺν †ὑπ’ ἀλαστόρων†.
μάταν μόχθος ἔρρει τέκνων, μάταν ἄρα γένος φίλιον ἔτεκες, ὦ κυανεᾶν λιποῦσα Συμπληγάδων πετρᾶν ἀξενωτάταν ἐσβολάν.
δειλαία, τί σοι φρενοβαρὴς χόλος προσπίτνει καὶ ζαμενὴς <φόνου> φόνος ἀμείβεται; χαλεπὰ γὰρ βροτοῖς ὁμογενῆ μιά- σματ’ †ἐπὶ γαῖαν† αὐτοφόνταις ξυνωι- δὰ θεόθεν πίτνοντ’ ἐπὶ δόμοις ἄχη.
ἰώ μοι.
ἀκούεις βοὰν ἀκούεις τέκνων; ἰὼ τλᾶμον, ὦ κακοτυχὲς γύναι.
αοἴμοι, τί δράσω; ποῖ φύγω μητρὸς χέρας; βοὐκ οἶδ’, ἀδελφὲ φίλτατ’· ὀλλύμεσθα γάρ.
παρέλθω δόμους; ἀρῆξαι φόνον.
δοκεῖ μοι τέκνοις.
αναί, πρὸς θεῶν, ἀρήξατ’· ἐν δέοντι γάρ.
βὡς ἐγγὺς ἤδη γ’ ἐσμὲν ἀρκύων ξίφους.
τάλαιν’, ὡς ἄρ’ ἦσθα πέτρος ἢ σίδα- ρος ἅτις τέκνων ὃν ἔτεκες ἄροτον αὐτόχειριμοίραι κτενεῖς.
μίαν δὴ κλύω μίαν τῶν πάρος γυναῖκ’ ἐν φίλοις χέρα βαλεῖν τέκνοις, Ἰνὼ μανεῖσαν ἐκ θεῶν, ὅθ’ ἡ Διὸς δάμαρ νιν ἐξέπεμπε δωμάτων ἄλαις· πίτνει δ’ ἁ τάλαιν’ ἐς ἅλμαν φόνωι τέκνων δυσσεβεῖ, ἀκτῆς ὑπερτείνασα ποντίας πόδα, δυοῖν τε παίδοιν ξυνθανοῦσ’ ἀπόλλυται.
τί δῆτ’ οὐ γένοιτ’ ἂν ἔτι δεινόν; ὦ γυναικῶν λέχος πολύπονον, ὅσα βροτοῖς ἔρεξαςἤδη κακά.
γυναῖκες, αἳ τῆσδ’ ἐγγὺς ἕστατε στέγης, ἆρ’ ἐν δόμοισιν ἡ τὰ δείν’ εἰργασμένη Μήδεια τοισίδ’ ἢ μεθέστηκεν φυγῆι; δεῖ γάρ νιν ἤτοι γῆς γε κρυφθῆναι κάτω ἢ πτηνὸν ἆραι σῶμ’ ἐς αἰθέρος βάθος, εἰ μὴ τυράννων δώμασιν δώσει δίκην.
πέποιθ’ ἀποκτείνασα κοιράνους χθονὸς ἀθῶιος αὐτὴ τῶνδε φεύξεσθαι δόμων; ἀλλ’ οὐ γὰρ αὐτῆς φροντίδ’ ὡς τέκνων ἔχω· κείνην μὲν οὓς ἔδρασεν ἔρξουσιν κακῶς, ἐμῶν δὲ παίδων ἦλθον ἐκσώσων βίον, μή μοί τι δράσωσ’ οἱ προσήκοντες γένει, μητρῶιον ἐκπράσσοντες ἀνόσιον φόνον.
ὦ τλῆμον, οὐκ οἶσθ’ οἷ κακῶν ἐλήλυθας, Ἰᾶσον· οὐ γὰρ τούσδ’ ἂν ἐφθέγξω λόγους.
τί δ’ ἔστιν; ἦ που κἄμ’ ἀποκτεῖναι θέλει; παῖδες τεθνᾶσι χειρὶ μητρώιαι σέθεν.
οἴμοι, τί λέξεις; ὥς μ’ ἀπώλεσας, γύναι.
ὡς οὐκέτ’ ὄντων σῶν τέκνων φρόντιζε δή.
ποῦ γάρ νιν ἔκτειν’; ἐντὸς ἢ ’ξωθεν δόμων; πύλας ἀνοίξας σῶν τέκνων ὄψηι φόνον.
χαλᾶτε κλῆιδας ὡς τάχιστα, πρόσπολοι, ἐκλύεθ’ ἁρμούς, ὡς ἴδω διπλοῦν κακόν [τοὺς μὲν θανόντας, τὴν δὲ τείσωμαι δίκην].
τί τάσδε κινεῖς κἀναμοχλεύεις πύλας, νεκροὺς ἐρευνῶν κἀμὲ τὴν εἰργασμένην; παῦσαι πόνου τοῦδ’. εἰ δ’ ἐμοῦ χρείαν ἔχεις, λέγ’ εἴ τι βούληι, χειρὶ δ’ οὐ ψαύσεις ποτέ· τοιόνδ’ ὄχημα πατρὸς Ἥλιος πατὴρ δίδωσιν ἡμῖν, ἔρυμα πολεμίας χερός.
ὦ μῖσος, ὦ μέγιστον ἐχθίστη γύναι θεοῖς τε κἀμοὶ παντί τ’ ἀνθρώπων γένει, ἥτις τέκνοισι σοῖσιν ἐμβαλεῖν ξίφος ἔτλης τεκοῦσα κἄμ’ ἄπαιδ’ ἀπώλεσας.
καὶ ταῦτα δράσασ’ ἥλιόν τε προσβλέπεις καὶ γαῖαν, ἔργον τλᾶσα δυσσεβέστατον; ὄλοι’. ἐγὼ δὲ νῦν φρονῶ, τότ’ οὐ φρονῶν, ὅτ’ ἐκ δόμων σε βαρβάρου τ’ ἀπὸ χθονὸς Ἕλλην’ ἐς οἶκον ἠγόμην, κακὸν μέγα, πατρός τε καὶ γῆς προδότιν ἥ σ’ ἐθρέψατο.
τὸν σὸν δ’ ἀλάστορ’ εἰς ἔμ’ ἔσκηψαν θεοί· κτανοῦσα γὰρ δὴ σὸν κάσιν παρέστιον τὸ καλλίπρωιρον εἰσέβης Ἀργοῦς σκάφος.
ἤρξω μὲν ἐκ τοιῶνδε· νυμφευθεῖσα δὲ παρ’ ἀνδρὶ τῶιδε καὶ τεκοῦσά μοι τέκνα, εὐνῆς ἕκατι καὶ λέχους σφ’ ἀπώλεσας.
οὐκ ἔστιν ἥτις τοῦτ’ ἂν Ἑλληνὶς γυνὴ ἔτλη ποθ’, ὧν γε πρόσθεν ἠξίουν ἐγὼ γῆμαι σέ, κῆδος ἐχθρὸν ὀλέθριόν τ’ ἐμοί, λέαιναν, οὐ γυναῖκα, τῆς Τυρσηνίδος Σκύλλης ἔχουσαν ἀγριωτέραν φύσιν.
ἀλλ’ οὐ γὰρ ἄν σε μυρίοις ὀνείδεσιν δάκοιμι· τοιόνδ’ ἐμπέφυκέ σοι θράσος; ἔρρ’, αἰσχροποιὲ καὶ τέκνων μιαιφόνε.
ἐμοὶ δὲ τὸν ἐμὸν δαίμον’ αἰάζειν πάρα, ὃς οὔτε λέκτρων νεογάμων ὀνήσομαι, οὐ παῖδας οὓς ἔφυσα κἀξεθρεψάμην ἕξω προσειπεῖν ζῶντας ἀλλ’ ἀπώλεσα.
μακρὰν ἂν ἐξέτεινα τοῖσδ’ ἐναντίον λόγοισιν, εἰ μὴ Ζεὺς πατὴρ ἠπίστατο οἷ’ ἐξ ἐμοῦ πέπονθας οἷά τ’ εἰργάσω.
σὺ δ’ οὐκ ἔμελλες τἄμ’ ἀτιμάσας λέχη τερπνὸν διάξειν βίοτον ἐγγελῶν ἐμοὶ οὐδ’ ἡ τύραννος, οὐδ’ ὅ σοι προσθεὶς γάμους Κρέων ἀνατεὶ τῆσδέ μ’ ἐκβαλεῖν χθονός.
πρὸς ταῦτα καὶ λέαιναν, εἰ βούληι, κάλει [καὶ Σκύλλαν ἣ Τυρσηνὸν ὤικησεν πέδον]· τῆς σῆς γὰρ ὡς χρῆν καρδίας ἀνθηψάμην.
καὐτή γε λυπῆι καὶ κακῶν κοινωνὸς εἶ.
σάφ’ ἴσθι· λύει δ’ ἄλγος, ἢν σὺ μὴ ’γγελᾶις.
ὦ τέκνα, μητρὸς ὡς κακῆς ἐκύρσατε.
ὦ παῖδες, ὡς ὤλεσθε πατρώιαι νόσωι.
οὔτοι νιν ἡμὴ δεξιά γ’ ἀπώλεσεν.
ἀλλ’ ὕβρις οἵ τε σοὶ νεοδμῆτες γάμοι.
λέχους σφε κἠξίωσας οὕνεκα κτανεῖν; σμικρὸν γυναικὶ πῆμα τοῦτ’ εἶναι δοκεῖς; ἥτις γε σώφρων· σοὶ δὲ πάντ’ ἐστὶν κακά.
οἵδ’ οὐκέτ’ εἰσί· τοῦτο γάρ σε δήξεται.
οἵδ’ εἰσίν, οἴμοι, σῶι κάραι μιάστορες.
ἴσασιν ὅστις ἦρξε πημονῆς θεοί.
ἴσασι δῆτα σήν γ’ ἀπόπτυστον φρένα.
στύγει· πικρὰν δὲ βάξιν ἐχθαίρω σέθεν.
καὶ μὴν ἐγὼ σήν· ῥάιδιοι δ’ ἀπαλλαγαί.
πῶς οὖν; τί δράσω; κάρτα γὰρ κἀγὼ θέλω.
θάψαι νεκρούς μοι τούσδε καὶ κλαῦσαι πάρες.
οὐ δῆτ’, ἐπεί σφας τῆιδ’ ἐγὼ θάψω χερί, φέρουσ’ ἐς Ἥρας τέμενος Ἀκραίας θεοῦ, ὡς μή τις αὐτοὺς πολεμίων καθυβρίσηι τυμβοὺς ἀνασπῶν· γῆι δὲ τῆιδε Σισύφου σεμνὴν ἑορτὴν καὶ τέλη προσάψομεν τὸ λοιπὸν ἀντὶ τοῦδε δυσσεβοῦς φόνου.
αὐτὴ δὲ γαῖαν εἶμι τὴν Ἐρεχθέως, Αἰγεῖ συνοικήσουσα τῶι Πανδίονος.
σὺ δ’, ὥσπερ εἰκός, κατθανῆι κακὸς κακῶς, Ἀργοῦς κάρα σὸν λειψάνωι πεπληγμένος, πικρὰς τελευτὰς τῶν ἐμῶν γάμων ἰδών.
ἀλλά σ’ Ἐρινὺς ὀλέσειε τέκνων φονία τε Δίκη.
τίς δὲ κλύει σοῦ θεὸς ἢ δαίμων, τοῦ ψευδόρκου καὶ ξειναπάτου; φεῦ φεῦ, μυσαρὰ καὶ παιδολέτορ.
στεῖχε πρὸς οἴκους καὶ θάπτ’ ἄλοχον.
στείχω, δισσῶν γ’ ἄμορος τέκνων.
οὔπω θρηνεῖς· μένε καὶ γῆρας.
ὦ τέκνα φίλτατα. μητρί γε, σοὶ δ’ οὔ.
κἄπειτ’ ἔκανες; σέ γε πημαίνουσ’.
ὤμοι, φιλίου χρήιζω στόματος παίδων ὁ τάλας προσπτύξασθαι.
νῦν σφε προσαυδᾶις, νῦν ἀσπάζηι, τότ’ ἀπωσάμενος. δός μοι πρὸς θεῶν μαλακοῦ χρωτὸς ψαῦσαι τέκνων.
οὐκ ἔστι· μάτην ἔπος ἔρριπται.
Ζεῦ, τάδ’ ἀκούεις ὡς ἀπελαυνόμεθ’ οἷά τε πάσχομεν ἐκ τῆς μυσαρᾶς καὶ παιδοφόνου τῆσδε λεαίνης; ἀλλ’ ὁπόσον γοῦν πάρα καὶ δύναμαι τάδε καὶ θρηνῶ κἀπιθεάζω, μαρτυρόμενος δαίμονας ὥς μοι τέκνα κτείνασ’ ἀποκωλύεις ψαῦσαί τε χεροῖν θάψαι τε νεκρούς, οὓς μήποτ’ ἐγὼ φύσας ὄφελον πρὸς σοῦ φθιμένους ἐπιδέσθαι.
[ πολλῶν ταμίας Ζεὺς ἐν Ὀλύμπωι, πολλὰ δ’ ἀέλπτως κραίνουσι θεοί· καὶ τὰ δοκηθέντ’ οὐκ ἐτελέσθη, τῶν δ’ ἀδοκήτων πόρον ηὗρε θεός.
τοιόνδ’ ἀπέβη τόδε πρᾶγμα.] Ἀκτὴ μὲν ἥδε τῆς περιρρύτου χθονὸς Λήμνου, βροτοῖς ἄστιπτος οὐδ’ οἰκουμένη, ἔνθ’, ὦ κρατίστου πατρὸς Ἑλλήνων τραφεὶς Ἀχιλλέως παῖ Νεοπτόλεμε, τὸν Μηλιᾶ Ποίαντος υἱὸν ἐξέθηκ’ ἐγώ ποτε, ταχθεὶς τόδ’ ἔρδειν τῶν ἀνασσόντων ὕπο, νόσῳ καταστάζοντα διαβόρῳ πόδα, ὅτ’ οὔτε λοιβῆς ἡμὶν οὔτε θυμάτων παρῆν ἑκήλοις προσθιγεῖν, ἀλλ’ ἀγρίαις κατεῖχ’ ἀεὶ πᾶν στρατόπεδον δυσφημίαις, βοῶν, στενάζων. Ἀλλὰ ταῦτα μὲν τί δεῖ λέγειν; ἀκμὴ γὰρ οὐ μακρῶν ἡμῖν λόγων, μὴ καὶ μάθῃ μ’ ἥκοντα κἀκχέω τὸ πᾶν σόφισμα τῷ νιν αὐτίχ’ αἱρήσειν δοκῶ.
Ἀλλ’ ἔργον ἤδη σὸν τὰ λοίφ’ ὑπηρετεῖν, σκοπεῖν θ’ ὅπου ’στ’ ἐνταῦθα δίστομος πέτρα τοιάδ’, ἵν’ ἐν ψύχει μὲν ἡλίου διπλῆ πάρεστιν ἐνθάκησις, ἐν θέρει δ’ ὕπνον δι’ ἀμφιτρῆτος αὐλίου πέμπει πνοή· βαιὸν δ’ ἔνερθεν ἐξ ἀριστερᾶς τάχ’ ἂν ἴδοις ποτὸν κρηναῖον, εἴπερ ἐστὶ σῶν.
Ἅ μοι προσελθὼν σῖγα σήμαιν’ εἴτ’ ἔχει χῶρον πρὸς αὐτὸν τόνδ’ <ἔτ’> εἴτ’ ἄλλῃ κυρεῖ, ὡς τἀπίλοιπα τῶν λόγων σὺ μὲν κλύῃς, ἐγὼ δὲ φράζω, κοινὰ δ’ ἐξ ἀμφοῖν ἴῃ.
Ἄναξ Ὀδυσσεῦ, τοὔργον οὐ μακρὰν λέγεις· δοκῶ γὰρ οἷον εἶπας ἄντρον εἰσορᾶν.
Ἄνωθεν, ἢ κάτωθεν; οὐ γὰρ ἐννοῶ.
Τόδ’ ἐξύπερθε, καὶ στίβου γ’ οὐδεὶς κτύπος.
Ὅρα καθ’ ὕπνον μὴ καταυλισθεὶς κυρῇ.
Ὁρῶ κενὴν οἴκησιν ἀνθρώπων δίχα.
Οὐδ’ ἔνδον οἰκοποιός ἐστί τις τροφή; Στιπτή γε φυλλὰς ὡς ἐναυλίζοντί τῳ.
Τὰ δ’ ἄλλ’ ἔρημα, κοὐδέν ἐσθ’ ὑπόστεγον; Αὐτόξυλόν γ’ ἔκπωμα, φλαυρουργοῦ τινος τεχνήματ’ ἀνδρός, καὶ πυρεῖ’ ὁμοῦ τάδε.
Κείνου τὸ θησαύρισμα σημαίνεις τόδε.
Ἰοὺ ἰού· καὶ ταῦτά γ’ ἄλλα θάλπεται ῥάκη, βαρείας του νοσηλείας πλέα.
Ἁνὴρ κατοικεῖ τούσδε τοὺς τόπους σαφῶς, κἄστ’ οὐχ ἑκάς που· πῶς γὰρ ἂν νοσῶν ἀνὴρ κῶλον παλαιᾷ κηρὶ προσβαίη μακράν; ἀλλ’ ἢ ’πὶ φορβῆς νόστον ἐξελήλυθεν, ἢ φύλλον εἴ τι νώδυνον κάτοιδέ που.
Τὸν οὖν παρόντα πέμψον εἰς κατασκοπήν, μὴ καὶ λάθῃ με προσπεσών· ὡς μᾶλλον ἂν ἕλοιτό μ’ ἢ τοὺς πάντας Ἀργείους λαβεῖν.
Ἀλλ’ ἔρχεταί τε καὶ φυλάξεται στίβος· σὺ δ’ εἴ τι χρῄζεις, φράζε δευτέρῳ λόγῳ.
Ἀχιλλέως παῖ, δεῖ σ’ ἐφ’ οἷς ἐλήλυθας γενναῖον εἶναι, μὴ μόνον τῷ σώματι, ἀλλ’ ἤν τι καινὸν ὧν πρὶν οὐκ ἀκήκοας κλύῃς, ὑπουργεῖν, ὡς ὑπηρέτης πάρει.
Τί δῆτ’ ἄνωγας; Τὴν Φιλοκτήτου σε δεῖ ψυχὴν ὅπως λόγοισιν ἐκκλέψεις λέγων.
Ὅταν σ’ ἐρωτᾷ τίς τε καὶ πόθεν πάρει, λέγειν Ἀχιλλέως παῖς· τόδ’ οὐχὶ κλεπτέον· πλεῖς δ’ ὡς πρὸς οἶκον, ἐκλιπὼν τὸ ναυτικὸν στράτευμ’ Ἀχαιῶν, ἔχθος ἐχθήρας μέγα, οἵ σ’ ἐν λιταῖς στείλαντες ἐξ οἴκων μολεῖν, μόνην ἔχοντες τήνδ’ ἅλωσιν Ἰλίου, οὐκ ἠξίωσαν τῶν Ἀχιλλείων ὅπλων ἐλθόντι δοῦναι κυρίως αἰτουμένῳ, ἀλλ’ αὔτ’ Ὀδυσσεῖ παρέδοσαν, λέγων ὅσ’ ἂν θέλῃς καθ’ ἡμῶν ἔσχατ’ ἐσχάτων κακά· τούτῳ γὰρ οὐδέν μ’ ἀλγυνεῖς· εἰ δ’ ἐργάσῃ μὴ ταῦτα, λύπην πᾶσιν Ἀργείοις βαλεῖς· εἰ γὰρ τὰ τοῦδε τόξα μὴ ληφθήσεται, οὐκ ἔστι πέρσαι σοι τὸ Δαρδάνου πέδον.
Ὡς δ’ ἔστ’ ἐμοὶ μὲν οὐχί, σοὶ δ’ ὁμιλία πρὸς τόνδε πιστὴ καὶ βέβαιος, ἔκμαθε· σὺ μὲν πέπλευκας οὔτ’ ἔνορκος οὐδενὶ οὔτ’ ἐξ ἀνάγκης οὔτε τοῦ πρώτου στόλου, ἐμοὶ δὲ τούτων οὐδέν ἐστ’ ἀρνήσιμον· ὥστ’ εἴ με τόξων ἐγκρατὴς αἰσθήσεται, ὄλωλα, καὶ σὲ προσδιαφθερῶ ξυνών· ἀλλ’ αὐτὸ τοῦτο δεῖ σοφισθῆναι, κλοπεὺς ὅπως γενήσῃ τῶν ἀνικήτων ὅπλων.
Ἔξοιδα καὶ φύσει σε μὴ πεφυκότα τοιαῦτα φωνεῖν μηδὲ τεχνᾶσθαι κακά· ἀλλ’ ἡδὺ γάρ τοι κτῆμα τῆς νίκης λαβεῖν, τόλμα· δίκαιοι δ’ αὖθις ἐκφανούμεθα· νῦν δ’ εἰς ἀναιδὲς ἡμέρας μέρος βραχὺ δός μοι σεαυτόν, κᾆτα τὸν λοιπὸν χρόνον κέκλησο πάντων εὐσεβέστατος βροτῶν.
Ἐγὼ μὲν οὓς ἂν τῶν λόγων ἀλγῶ κλύων, Λαερτίου παῖ, τούσδε καὶ πράσσειν στυγῶ· ἔφυν γὰρ οὐδὲν ἐκ τέχνης πράσσειν κακῆς, οὔτ’ αὐτὸς οὔθ’, ὥς φασιν, οὑκφύσας ἐμέ.
Ἀλλ’ εἴμ’ ἕτοιμος πρὸς βίαν τὸν ἄνδρ’ ἄγειν καὶ μὴ δόλοισιν· οὐ γὰρ ἐξ ἑνὸς ποδὸς ἡμᾶς τοσούσδε πρὸς βίαν χειρώσεται.
Πεμφθείς γε μέντοι σοὶ ξυνεργάτης ὀκνῶ προδότης καλεῖσθαι· βούλομαι δ’, ἄναξ, καλῶς δρῶν ἐξαμαρτεῖν μᾶλλον ἢ νικᾶν κακῶς.
Ἐσθλοῦ πατρὸς παῖ, καὐτὸς ὢν νέος ποτὲ γλῶσσαν μὲν ἀργόν, χεῖρα δ’ εἶχον ἐργάτιν· νῦν δ’ εἰς ἔλεγχον ἐξιὼν ὁρῶ βροτοῖς τὴν γλῶσσαν, οὐχὶ τἄργα, πάνθ’ ἡγουμένην.
Τί οὖν μ’ ἄνωγας ἄλλο πλὴν ψευδῆ λέγειν; Λέγω σ’ ἐγὼ δόλῳ Φιλοκτήτην λαβεῖν.
Τί δ’ ἐν δόλῳ δεῖ μᾶλλον ἢ πείσαντ’ ἄγειν; Οὐ μὴ πίθηται· πρὸς βίαν δ’ οὐκ ἂν λάβοις.
Οὕτως ἔχει τι δεινὸν ἰσχύος θράσος; Ἰοὺς ἀφύκτους καὶ προπέμποντας φόνον.
Οὐκ ἆρ’ ἐκείνῳ γ’ οὐδὲ προσμεῖξαι θρασύ; Οὔ, μὴ δόλῳ λαβόντα γ’, ὡς ἐγὼ λέγω.
Οὐκ αἰσχρὸν ἡγῇ δῆτα τὸ ψευδῆ λέγειν; Οὔκ, εἰ τὸ σωθῆναί γε τὸ ψεῦδος φέρει.
Πῶς οὖν βλέπων τις ταῦτα τολμήσει λακεῖν; Ὅταν τι δρᾷς εἰς κέρδος, οὐκ ὀκνεῖν πρέπει.
Κέρδος δ’ ἐμοὶ τί τοῦτον ἐς Τροίαν μολεῖν; Αἱρεῖ τὰ τόξα ταῦτα τὴν Τροίαν μόνα.
Οὐκ ἆρ’ ὁ πέρσων, ὡς ἐφάσκετ’, εἴμ’ ἐγώ; Οὔτ’ ἂν σὺ κείνων χωρὶς οὔτ’ ἐκεῖνα σοῦ.
Θηρατέ’ ἄ<ρα> γίγνοιτ’ ἄν, εἴπερ ὧδ’ ἔχει.
Ὡς τοῦτό γ’ ἔρξας δύο φέρῃ δωρήματα.
Ποίω; μαθὼν γὰρ οὐκ ἂν ἀρνοίμην τὸ δρᾶν.
Σοφός τ’ ἂν αὑτὸς κἀγαθὸς κεκλῇ’ ἅμα.
Ἴτω· ποήσω, πᾶσαν αἰσχύνην ἀφείς.
Ἦ μνημονεύεις οὖν ἅ σοι παρῄνεσα; Σάφ’ ἴσθ’, ἐπείπερ εἰσάπαξ συνῄνεσα.
Σὺ μὲν μένων νυν κεῖνον ἐνθάδ’ ἐκδέχου, ἐγὼ δ’ ἄπειμι, μὴ κατοπτευθῶ παρών, καὶ τὸν σκοπὸν πρὸς ναῦν ἀποστελῶ πάλιν· καὶ δεῦρ’, ἐάν μοι τοῦ χρόνου δοκῆτέ τι κατασχολάζειν, αὖθις ἐκπέμψω πάλιν τοῦτον τὸν αὐτὸν ἄνδρα, ναυκλήρου τρόποις μορφὴν δολώσας, ὡς ἂν ἀγνοία προσῇ· οὗ δῆτα, τέκνον, ποικίλως αὐδωμένου δέχου τὰ συμφέροντα τῶν ἀεὶ λόγων.
Ἐγὼ δὲ πρὸς ναῦν εἶμι, σοὶ παρεὶς τάδε· Ἑρμῆς δ’ ὁ πέμπων Δόλιος ἡγήσαιτο νῷν Νίκη τ’ Ἀθάνα Πολιάς, ἣ σῴζει μ’ ἀεί.
Τί χρή, τί χρή με, δέσποτ’, ἐν ξένᾳ ξένον  στέγειν, ἢ τί λέγειν πρὸς ἄνδρ’ ὑπόπταν; Φράζε μοι· τέχνα γὰρ τέχνας ἑτέρας προὔχει καὶ γνώμα παρ’ ὅτῳ τὸ θεῖον Διὸς σκῆπτρον ἀνάσσεται· σὲ δ’, ὦ τέκνον, τόδ’ ἐλήλυθεν πᾶν κράτος ὠγύγιον· τό μοι ἔννεπε τί σοι χρεὼν ὑπουργεῖν.
Νῦν μέν, ἴσως γὰρ τόπον ἐσχατιαῖς προσιδεῖν ἐθέλεις ὅντινα κεῖται, δέρκου θαρσῶν· ὁπόταν δὲ μόλῃ δεινὸς ὁδίτης, τῶνδ’ ἐκ μελάθρων πρὸς ἐμὴν αἰεὶ χεῖρα προχωρῶν πειρῶ τὸ παρὸν θεραπεύειν.
Μέλον πάλαι μέλημά μοι λέγεις, ἄναξ,  φρουρεῖν ὄμμ’ ἐπὶ σῷ μάλιστα καιρῷ· νῦν δέ μοι λέγ’ αὐλὰς ποίας ἔνεδρος ναίει καὶ χῶρον τίν’ ἔχει· τὸ γάρ μοι μαθεῖν οὐκ ἀποκαίριον, μὴ προσπεσών με λάθῃ ποθέν· τίς τόπος ἢ τίς ἕδρα, τίν’ ἔχει στίβον, ἔναυλον ἢ θυραῖον; Οἶκον μὲν ὁρᾷς τόνδ’ ἀμφίθυρον πετρίνης κοίτης.
Ποῦ γὰρ ὁ τλάμων αὐτὸς ἄπεστιν; Δῆλον ἔμοιγ’ ὡς φορβῆς χρείᾳ στίβον ὀγμεύει τόνδε πέλας που· ταύτην γὰρ ἔχειν βιοτῆς αὐτὸν λόγος ἐστὶ φύσιν, θηροβολοῦντα πτηνοῖς ἰοῖς, στυγερὸν στυγερῶς, οὐδέ τιν’ αὐτῷ παιῶνα κακῶν ἐπινωμᾶν.
Οἰκτίρω νιν ἔγωγ’, ὅπως,  μή του κηδομένου βροτῶν, μηδὲ ξύντροφον ὄμμ’ ἔχων, δύστανος, μόνος αἰεί, νοσεῖ μὲν νόσον ἀγρίαν, ἀλύει δ’ ἐπὶ παντί τῳ χρείας ἱσταμένῳ· πῶς ποτε, πῶς δύσμορος ἀντέχει; Ὦ παλάμαι θνητῶν, ὦ δύστανα γένη βροτῶν οἷς μὴ μέτριος αἰών.
Οὗτος πρωτογόνων ἴσως  οἴκων οὐδενὸς ὕστερος, πάντων ἄμμορος ἐν βίῳ κεῖται μοῦνος ἀπ’ ἄλλων, στικτῶν ἢ λασίων μετὰ θηρῶν, ἔν τ’ ὀδύναις ὁμοῦ λιμῷ τ’ οἰκτρὸς ἀνήκεστα μερι- μνήματ’ ἔχων βαρεῖ· ἁ δ’ ἀθυρόστομος ἀχὼ τηλεφανὴς πικρὰς οἰμωγὰς ὑποχεῖται.
Οὐδὲν τούτων θαυμαστὸν ἐμοί· θεῖα γάρ, εἴπερ κἀγώ τι φρονῶ, καὶ τὰ παθήματα κεῖνα πρὸς αὐτὸν τῆς ὠμόφρονος Χρύσης ἐπέβη, καὶ νῦν ἃ πονεῖ δίχα κηδεμόνων, οὐκ ἔσθ’ ὡς οὐ θεῶν του μελέτῃ, τοῦ μὴ πρότερον τόνδ’ ἐπὶ Τροίᾳ τεῖναι τὰ θεῶν ἀμάχητα βέλη, πρὶν ὅδ’ ἐξήκοι χρόνος ᾧ λέγεται χρῆναί σφ’ ὑπὸ τῶνδε δαμῆναι.
Εὔστομ’ ἔχε, παῖ.
Τί τόδε; Προὐφάνη κτύπος, φωτὸς σύντροφος ὡς τειρομένοιο, ἤ που τῇδ’ ἢ τῇδε τόπων· βάλλει, βάλλει μ’ ἐτύμα φθογγά του στίβον κατ’ ἀνάγκαν ἕρποντος, οὐδέ με λάθει βαρεῖα τηλόθεν αὐδὰ τρυσάνωρ· διάσημα γὰρ θροεῖ.
Ἀλλ’ ἔχε, τέκνον, — Λέγ’ ὅ τι. φροντίδας νέας· ὡς οὐκ ἔξεδρος, ἀλλ’ ἔντοπος ἁνήρ, οὐ μολπὰν σύριγγος ἔχων, ὡς ποιμὴν ἀγροβάτας, ἀλλ’ ἤ που πταίων ὑπ’ ἀνάγκας βοᾷ τηλωπὸν ἰωάν, ἢ ναὸς ἄξενον αὐγά- ζων ὅρμον· προβοᾷ γὰρ αἴλινον.
Ἰὼ ξένοι, τίνες ποτ’ ἐς γῆν τήνδε ναυτίλῳ πλάτῃ κατέσχετ’ οὔτ’ εὔορμον οὔτ’ οἰκουμένην; Ποίας πάτρας ἂν ἢ γένους ὑμᾶς ποτε τύχοιμ’ ἂν εἰπών; Σχῆμα μὲν γὰρ Ἑλλάδος στολῆς ὑπάρχει προσφιλεστάτης ἐμοί· φωνῆς δ’ ἀκοῦσαι βούλομαι· καὶ μή μ’ ὄκνῳ δείσαντες ἐκπλαγῆτ’ ἀπηγριωμένον, ἀλλ’ οἰκτίσαντες ἄνδρα δύστηνον, μόνον, ἔρημον ὧδε κἄφιλον, καλούμενον φωνήσατ’, εἴπερ ὡς φίλοι προσήκετε.
Ἀλλ’ ἀνταμείψασθ’· οὐ γὰρ εἰκὸς οὔτ’ ἐμὲ ὑμῶν ἁμαρτεῖν τοῦτό γ’ οὔθ’ ὑμᾶς ἐμοῦ.
Ἀλλ’, ὦ ξέν’, ἴσθι τοῦτο πρῶτον, οὕνεκα Ἕλληνές ἐσμεν· τοῦτο γὰρ βούλει μαθεῖν.
Ὦ φίλτατον φώνημα· φεῦ τὸ καὶ λαβεῖν πρόσφθεγμα τοιοῦδ’ ἀνδρὸς ἐν χρόνῳ μακρῷ.
Τίς σ’, ὦ τέκνον, προσέσχε, τίς προσήγαγεν χρεία; τίς ὁρμή; τίς ἀνέμων ὁ φίλτατος; Γέγωνέ μοι πᾶν τοῦθ’, ὅπως εἰδῶ τίς εἶ.
Ἐγὼ γένος μέν εἰμι τῆς περιρρύτου Σκύρου· πλέω δ’ ἐς οἶκον· αὐδῶμαι δὲ παῖς Ἀχιλλέως, Νεοπτόλεμος· οἶσθ’ ἤδη τὸ πᾶν.
Ὦ φιλτάτου παῖ πατρός, ὦ φίλης χθονός, ὦ τοῦ γέροντος θρέμμα Λυκομήδους, τίνι στόλῳ προσέσχες τήνδε γῆν, πόθεν πλέων; Ἐξ Ἰλίου τοι δὴ τανῦν γε ναυστολῶ.
Πῶς εἶπας; Οὐ γὰρ δὴ σύ γ’ ἦσθα ναυβάτης ἡμῖν κατ’ ἀρχὴν τοῦ πρὸς Ἴλιον στόλου.
Ἦ γὰρ μετέσχες καὶ σὺ τοῦδε τοῦ πόνου; Ὦ τέκνον, οὐ γὰρ οἶσθά μ’ ὅντιν’ εἰσορᾷς; Πῶς γὰρ κάτοιδ’ ὅν γ’ εἶδον οὐδεπώποτε; Οὐδ’ οὔνομ’ οὐδὲ τῶν ἐμῶν κακῶν κλέος ᾔσθου ποτ’ οὐδέν, οἷς ἐγὼ διωλλύμην; Ὡς μηδὲν εἰδότ’ ἴσθι μ’ ὧν ἀνιστορεῖς.
Ὦ πόλλ’ ἐγὼ μοχθηρός, ὦ πικρὸς θεοῖς, οὗ μηδὲ κληδὼν ὧδ’ ἔχοντος οἴκαδε μηδ’ Ἑλλάδος γῆς μηδαμοῦ διῆλθέ που, ἀλλ’ οἱ μὲν ἐκβαλόντες ἀνοσίως ἐμὲ γελῶσι σῖγ’ ἔχοντες, ἡ δ’ ἐμὴ νόσος ἀεὶ τέθηλε κἀπὶ μεῖζον ἔρχεται.
Ὦ τέκνον, ὦ παῖ πατρὸς ἐξ Ἀχιλλέως, ὅδ’ εἴμ’ ἐγώ σοι κεῖνος, ὃν κλύεις ἴσως τῶν Ἡρακλείων ὄντα δεσπότην ὅπλων, ὁ τοῦ Ποίαντος παῖς Φιλοκτήτης, ὃν οἱ δισσοὶ στρατηγοὶ χὠ Κεφαλλήνων ἄναξ ἔρριψαν αἰσχρῶς ὧδ’ ἔρημον, ἀγρίᾳ νόσῳ καταφθίνοντα, τῇδ’, ἀνδροφθόρου πληγέντ’ ἐχίδνης ἀγρίῳ χαράγματι, ξὺν ᾗ μ’ ἐκεῖνοι, παῖ, προθέντες ἐνθάδε ᾤχοντ’ ἔρημον, ἡνίκ’ ἐκ τῆς ποντίας Χρύσης κατέσχον δεῦρο ναυβάτῃ στόλῳ.
Τότ’ ἄσμενοί μ’ ὡς εἶδον ἐκ πολλοῦ σάλου εὕδοντ’ ἐπ’ ἀκτῆς ἐν κατηρεφεῖ πέτρῳ, ῥάκη προθέντες βαιὰ καί τι καὶ βορᾶς λιπόντες ᾤχονθ’, οἷα φωτὶ δυσμόρῳ ἐπωφέλημα σμικρόν· οἷ’ αὐτοῖς τύχοι.
Σὺ δή, τέκνον, ποίαν μ’ ἀνάστασιν δοκεῖς αὐτῶν βεβώτων ἐξ ὕπνου στῆναι τότε; ποῖ’ ἐκδακρῦσαι, ποῖ’ ἀποιμῶξαι κακά; ὁρῶντα μὲν ναῦς ἃς ἔχων ἐναυστόλουν πάσας βεβώσας, ἄνδρα δ’ οὐδέν’ ἔντοπον, οὐχ ὅστις ἀρκέσειεν, οὐδ’ ὅστις νόσου κάμνοντι συλλάβοιτο, πάντα δὲ σκοπῶν ηὕρισκον οὐδὲν πλὴν ἀνιᾶσθαι παρόν, τούτου δὲ πολλὴν εὐμάρειαν, ὦ τέκνον.
Ὁ μὲν χρόνος δὴ διὰ χρόνου προὔβαινέ μοι, κἄδει τι βαιᾷ τῇδ’ ὑπὸ στέγῃ μόνον διακονεῖσθαι· γαστρὶ μὲν τὰ σύμφορα τόξον τόδ’ ἐξηύρισκε, τὰς ὑποπτέρους βάλλον πελείας· πρὸς δὲ τοῦθ’ ὅ μοι βάλοι νευροσπαδὴς ἄτρακτος, αὐτὸς ἂν τάλας εἰλυόμην, δύστηνον ἐξέλκων πόδα, πρὸς τοῦτ’ ἄν· εἴ τ’ ἔδει τι καὶ ποτὸν λαβεῖν, καί που πάγου χυθέντος, οἷα χείματι, ξύλον τι θραῦσαι, ταῦτ’ ἂν ἐξέρπων τάλας ἐμηχανώμην· εἶτα πῦρ ἂν οὐ παρῆν, ἀλλ’ ἐν πέτροισι πέτρον ἐκτρίβων, μόλις ἔφην’ ἄφαντον φῶς, ὃ καὶ σῴζει μ’ ἀεί.
Οἰκουμένη γὰρ οὖν στέγη πυρὸς μέτα πάντ’ ἐκπορίζει πλὴν τὸ μὴ νοσεῖν ἐμέ.
Φέρ’, ὦ τέκνον, νῦν καὶ τὸ τῆς νήσου μάθῃς.
Ταύτῃ πελάζει ναυβάτης οὐδεὶς ἑκών· οὐ γάρ τις ὅρμος ἔστιν, οὐδ’ ὅποι πλέων ἐξεμπολήσει κέρδος ἢ ξενώσεται.
Οὐκ ἐνθάδ’ οἱ πλοῖ τοῖσι σώφροσιν βροτῶν.
Τάχ’ οὖν τις ἄκων ἔσχε· πολλὰ γὰρ τάδε ἐν τῷ μακρῷ γένοιτ’ ἂν ἀνθρώπων χρόνῳ.
Οὗτοί μ’, ὅταν μόλωσιν, ὦ τέκνον, λόγοις ἐλεοῦσι μέν, καί πού τι καὶ βορᾶς μέρος προσέδοσαν οἰκτίραντες, ἤ τινα στολήν· ἐκεῖνο δ’ οὐδείς, ἡνίκ’ ἂν μνησθῶ, θέλει, σῶσαί μ’ ἐς οἴκους, ἀλλ’ ἀπόλλυμαι τάλας ἔτος τόδ’ ἤδη δέκατον ἐν λιμῷ τε καὶ κακοῖσι βόσκων τὴν ἀδηφάγον νόσον.
Τοιαῦτ’ Ἀτρεῖδαί μ’ ἥ τ’ Ὀδυσσέως βία, ὦ παῖ, δεδράκασ’, οἷ’ Ὀλύμπιοι θεοὶ δοῖέν ποτ’ αὐτοῖς ἀντίποιν’ ἐμοῦ παθεῖν.
Ἔοικα κἀγὼ τοῖς ἀφιγμένοις ἴσα ξένοις ἐποικτίρειν σε, Ποίαντος τέκνον.
Ἐγὼ δὲ καὐτὸς τοῖσδε μάρτυς ἐν λόγοις, ὡς εἴσ’ ἀληθεῖς οἶδα, συντυχὼν κακῶν ἀνδρῶν Ἀτρειδῶν τῆς τ’ Ὀδυσσέως βίας.
Ἦ γάρ τι καὶ σὺ τοῖς πανωλέθροις ἔχεις ἔγκλημ’ Ἀτρείδαις, ὥστε θυμοῦσθαι παθών; Θυμὸν γένοιτο χειρὶ πληρῶσαί ποτε, ἵν’ αἱ Μυκῆναι γνοῖεν ἡ Σπάρτη θ’ ὅτι χἠ Σκῦρος ἀνδρῶν ἀλκίμων μήτηρ ἔφυ.
Εὖ γ’, ὦ τέκνον· τίνος γὰρ ὧδε τὸν μέγαν χόλον κατ’ αὐτῶν ἐγκαλῶν ἐλήλυθας; Ὦ παῖ Ποίαντος, ἐξερῶ, μόλις δ’ ἐρῶ, ἅγωγ’ ὑπ’ αὐτῶν ἐξελωβήθην μολών.
Ἐπεὶ γὰρ ἔσχε μοῖρ’ Ἀχιλλέα θανεῖν— Οἴμοι· φράσῃς μοι μὴ πέρα, πρὶν ἂν μάθω πρῶτον τόδ’· ἦ τέθνηχ’ ὁ Πηλέως γόνος; Τέθνηκεν, ἀνδρὸς οὐδενός, θεοῦ δ’ ὕπο, τοξευτός, ὡς λέγουσιν, ἐκ Φοίβου δαμείς.
Ἀλλ’ εὐγενὴς μὲν ὁ κτανών τε χὠ θανών.
Ἀμηχανῶ δὲ πότερον, ὦ τέκνον, τὸ σὸν πάθημ’ ἐλέγχω πρῶτον, ἢ κεῖνον στένω.
Οἶμαι μὲν ἀρκεῖν σοί γε καὶ τὰ σ’, ὦ τάλας, ἀλγήμαθ’, ὥστε μὴ τὰ τῶν πέλας στένειν.
Ὀρθῶς ἔλεξας· τοιγαροῦν τὸ σὸν φράσον αὖθις πάλιν μοι πρᾶγμ’ ὅτῳ σ’ ἐνύβρισαν.
Ἦλθόν με νηὶ ποικιλοστόλῳ μέτα δῖός τ’ Ὀδυσσεὺς χὠ τροφεὺς τοὐμοῦ πατρός, λέγοντες, εἴτ’ ἀληθὲς εἴτ’ ἄρ’ οὖν μάτην, ὡς οὐ θέμις γίγνοιτ’, ἐπεὶ κατέφθιτο πατὴρ ἐμός, τὰ πέργαμ’ ἄλλον ἢ ’μ’ ἑλεῖν.
Ταῦτ’, ὦ ξέν’, οὕτως ἐννέποντες οὐ πολὺν χρόνον μ’ ἐπέσχον μή με ναυστολεῖν ταχύ, μάλιστα μὲν δὴ τοῦ θανόντος ἱμέρῳ, ὅπως ἴδοιμ’ ἄθαπτον· οὐ γὰρ εἰδόμην· ἔπειτα μέντοι χὠ λόγος καλὸς προσῆν, εἰ τἀπὶ Τροίᾳ πέργαμ’ αἱρήσοιμ’ ἰών.
Ἦν δ’ ἦμαρ ἤδη δεύτερον πλέοντί μοι, κἀγὼ πικρὸν Σίγειον οὐρίῳ πλάτῃ κατηγόμην· καί μ’ εὐθὺς ἐν κύκλῳ στρατὸς ἐκβάντα πᾶς ἠσπάζετ’, ὀμνύντες βλέπειν τὸν οὐκέτ’ ὄντα ζῶντ’ Ἀχιλλέα πάλιν.
Κεῖνος μὲν οὖν ἔκειτ’· ἐγὼ δ’ ὁ δύσμορος, ἐπεὶ ’δάκρυσα κεῖνον, οὐ μακρῷ χρόνῳ ἐλθὼν Ἀτρείδας προσφιλῶς, ὡς εἰκὸς ἦν, τά θ’ ὅπλ’ ἀπῄτουν τοῦ πατρὸς τά τ’ ἄλλ’ ὅσ’ ἦν.
Οἱ δ’ εἶπον, οἴμοι, τλημονέστατον λόγον· «Ὦ σπέρμ’ Ἀχιλλέως, τἄλλα μὲν πάρεστί σοι πατρῷ’ ἑλέσθαι, τῶν δ’ ὅπλων κείνων ἀνὴρ ἄλλος κρατύνει νῦν, ὁ Λαέρτου γόνος.» Κἀγὼ δακρύσας εὐθὺς ἐξανίσταμαι ὀργῇ βαρείᾳ, καὶ καταλγήσας λέγω· «Ὦ σχέτλι’, ἦ ’τολμήσατ’ ἀντ’ ἐμοῦ τινι δοῦναι τὰ τεύχη τἀμά, πρὶν μαθεῖν ἐμοῦ;» Ὁ δ’ εἶπ’ Ὀδυσσεύς, πλησίον γὰρ ὢν κυρεῖ· «Ναί, παῖ, δεδώκασ’ ἐνδίκως οὗτοι τάδε· ἐγὼ γὰρ αὔτ’ ἔσωσα κἀκεῖνον παρών.» Κἀγὼ χολωθεὶς εὐθὺς ἤρασσον κακοῖς τοῖς πᾶσιν, οὐδὲν ἐνδεὲς ποιούμενος, εἰ τἀμὰ κεῖνος ὅπλ’ ἀφαιρήσοιτό με.
Ὁ δ’ ἐνθάδ’ ἥκων, καίπερ οὐ δύσοργος ὤν, δηχθεὶς πρὸς ἁξήκουσεν ὧδ’ ἠμείψατο· «Οὐκ ἦσθ’ ἵν’ ἡμεῖς, ἀλλ’ ἀπῆσθ’ ἵν’ οὔ σ’ ἔδει, καὶ ταῦτ’, ἐπειδὴ καὶ λέγεις θρασυστομῶν, οὐ μή ποτ’ ἐς τὴν Σκῦρον ἐκπλεύσῃς ἔχων.» Τοιαῦτ’ ἀκούσας κἀξονειδισθεὶς κακὰ πλέω πρὸς οἴκους, τῶν ἐμῶν τητώμενος πρὸς τοῦ κακίστου κἀκ κακῶν Ὀδυσσέως.
Κοὐκ αἰτιῶμαι κεῖνον ὡς τοὺς ἐν τέλει· πόλις γὰρ ἔστι πᾶσα τῶν ἡγουμένων στρατός τε σύμπας, οἱ δ’ ἀκοσμοῦντες βροτῶν διδασκάλων λόγοισι γίγνονται κακοί.
Λόγος λέλεκται πᾶς· ὁ δ’ Ἀτρείδας στυγῶν ἐμοί θ’ ὁμοίως καὶ θεοῖς εἴη φίλος.
Ὀρεστέρα παμβῶτι Γᾶ,  μᾶτερ αὐτοῦ Διός, ἃ τὸν μέγαν Πακτωλὸν εὔχρυσον νέμεις, σὲ κἀκεῖ, μᾶτερ πότνι’, ἐπηυδώμαν, ὅτ’ ἐς τόνδ’ Ἀτρειδᾶν ὕβρις πᾶσ’ ἐχώρει, ὅτε τὰ πάτρια τεύχεα παρεδίδοσαν, ἰὼ μάκαιρα ταυροκτόνων λεόντων ἔφεδρε, τῷ Λαρτίου, σέβας ὑπέρτατον.
Ἔχοντες, ὡς ἔοικε, σύμβολον σαφὲς λύπης πρὸς ἡμᾶς, ὦ ξένοι, πεπλεύκατε, καί μοι προσᾴδεθ’ ὥστε γιγνώσκειν ὅτι ταῦτ’ ἐξ Ἀτρειδῶν ἔργα κἀξ Ὀδυσσέως.
Ἔξοιδα γάρ νιν παντὸς ἂν λόγου κακοῦ γλώσσῃ θιγόντα καὶ πανουργίας ἀφ’ ἧς μηδὲν δίκαιον ἐς τέλος μέλλοι ποεῖν.
Ἀλλ’ οὔ τι τοῦτο θαῦμ’ ἔμοιγ’, ἀλλ’ εἰ παρὼν Αἴας ὁ μείζων ταῦθ’ ὁρῶν ἠνείχετο.
Οὐκ ἦν ἔτι ζῶν, ὦ ξέν’· οὐ γὰρ ἄν ποτε ζῶντός γ’ ἐκείνου ταῦτ’ ἐσυλήθην ἐγώ.
Πῶς εἶπας; ἀλλ’ ἦ χοὖτος οἴχεται θανών; Ὡς μηκέτ’ ὄντα κεῖνον ἐν φάει νόει.
Οἴμοι τάλας. Ἀλλ’ οὐχ ὁ Τυδέως γόνος, οὐδ’ οὑμπολητὸς Σισύφου Λαερτίῳ, οὐ μὴ θάνωσι· τούσδε γὰρ μὴ ζῆν ἔδει.
Οὐ δῆτ’, ἐπίστω τοῦτό γ’, ἀλλὰ καὶ μέγα θάλλοντές εἰσι νῦν ἐν Ἀργείων στρατῷ.
Τί δ’; ὃς παλαιὸς κἀγαθὸς φίλος τ’ ἐμός, Νέστωρ ὁ Πύλιος ἔστιν; οὗτος γὰρ τά γε κείνων κάκ’ ἐξήρυκε, βουλεύων σοφά.
Κεῖνός γε πράσσει νῦν κακῶς, ἐπεὶ θανὼν Ἀντίλοχος αὐτῷ φροῦδος, ὅσπερ ἦν γόνος.
Οἴμοι, δύ’ αὖ τώδ’ ἄνδρ’ ἔλεξας οἷν ἐγὼ ἥκιστ’ ἂν ἠθέλησ’ ὀλωλότοιν κλύειν.
Φεῦ φεῦ· τί δῆτα δεῖ σκοπεῖν, ὅθ’ οἵδε μὲν τεθνᾶσ’, Ὀδυσσεὺς δ’ ἔστιν αὖ κἀνταῦθ’ ἵνα χρῆν ἀντὶ τούτων αὐτὸν αὐδᾶσθαι νεκρόν; Σοφὸς παλαιστὴς κεῖνος, ἀλλὰ χαἰ σοφαὶ γνῶμαι, Φιλοκτῆτ’, ἐμποδίζονται θαμά.
Φέρ’ εἰπὲ πρὸς θεῶν, ποῦ γὰρ ἦν ἐνταῦθά σοι Πάτροκλος, ὃς σοῦ πατρὸς ἦν τὰ φίλτατα; Χοὖτος τεθνηκὼς ἦν· λόγῳ δέ σ’ ἐν βραχεῖ τοῦτ’ ἐκδιδάξω· πόλεμος οὐδέν’ ἄνδρ’ ἑκὼν αἱρεῖ πονηρόν, ἀλλὰ τοὺς χρηστοὺς ἀεί.
Ξυμμαρτυρῶ σοι· καὶ κατ’ αὐτὸ τοῦτό γε ἀναξίου μὲν φωτὸς ἐξερήσομαι, γλώσσῃ δὲ δεινοῦ καὶ σοφοῦ, τί νῦν κυρεῖ.
Ποίου δὲ τούτου πλήν γ’ Ὀδυσσέως ἐρεῖς; Οὐ τοῦτον εἶπον, ἀλλὰ Θερσίτης τις ἦν, ὃς οὐκ ἂν εἵλετ’ εἰσάπαξ εἰπεῖν ὅπου μηδεὶς ἐῴη· τοῦτον οἶσθ’ εἰ ζῶν κυρεῖ; Οὐκ εἶδον αὐτόν, ᾐσθόμην δ’ ἔτ’ ὄντα νιν.
Ἔμελλ’· ἐπεὶ οὐδέν πω κακόν γ’ ἀπώλετο, ἀλλ’ εὖ περιστέλλουσιν αὐτὰ δαίμονες· καί πως τὰ μὲν πανοῦργα καὶ παλιντριβῆ χαίρουσ’ ἀναστρέφοντες ἐξ Ἅιδου, τὰ δὲ δίκαια καὶ τὰ χρήστ’ ἀποστέλλουσ’ ἀεί.
Ποῦ χρὴ τίθεσθαι ταῦτα, ποῦ δ’ αἰνεῖν, ὅταν τὰ θεῖ’ ἐπαινῶν τοὺς θεοὺς εὕρω κακούς; Ἐγὼ μέν, ὦ γένεθλον Οἰταίου πατρός, τὸ λοιπὸν ἤδη τηλόθεν τό τ’ Ἴλιον καὶ τοὺς Ἀτρείδας εἰσορῶν φυλάξομαι· ὅπου θ’ ὁ χείρων τἀγαθοῦ μεῖζον σθένει κἀποφθίνει τὰ χρηστὰ χὠ δειλὸς κρατεῖ, τούτους ἐγὼ τοὺς ἄνδρας οὐ στέρξω ποτέ· ἀλλ’ ἡ πετραία Σκῦρος ἐξαρκοῦσά μοι ἔσται τὸ λοιπόν, ὥστε τέρπεσθαι δόμῳ.
Νῦν δ’ εἶμι πρὸς ναῦν· καὶ σύ, Ποίαντος τέκνον, χαῖρ’ ὡς μέγιστα, χαῖρε· καί σε δαίμονες νόσου μεταστήσειαν ὡς αὐτὸς θέλεις.
Ἡμεῖς δ’ ἴωμεν, ὡς ὁπηνίκ’ ἂν θεὸς πλοῦν ἡμὶν εἴκῃ, τηνικαῦθ’ ὁρμώμεθα.
Ἤδη, τέκνον, στέλλεσθε; Καιρὸς γὰρ καλεῖ πλοῦν μὴ ’ξ ἀπόπτου μᾶλλον ἢ ’γγύθεν σκοπεῖν.
Πρός νύν σε πατρός, πρός τε μητρός, ὦ τέκνον, πρός τ’ εἴ τί σοι κατ’ οἶκόν ἐστι προσφιλές, ἱκέτης ἱκνοῦμαι, μὴ λίπῃς μ’ οὕτω μόνον, ἔρημον ἐν κακοῖσι τοῖσδ’ οἵοις ὁρᾷς ὅσοισί τ’ ἐξήκουσας ἐνναίοντά με· ἀλλ’ ἐν παρέργῳ θοῦ με. Δυσχέρεια μέν, ἔξοιδα, πολλὴ τοῦδε τοῦ φορήματος· ὅμως δὲ τλῆθι· τοῖσι γενναίοισί τοι τό τ’ αἰσχρὸν ἐχθρὸν καὶ τὸ χρηστὸν εὐκλεές.
Σοὶ δ’, ἐκλιπόντι τοῦτ’, ὄνειδος οὐ καλόν, δράσαντι δ’, ὦ παῖ, πλεῖστον εὐκλείας γέρας, ἐὰν μόλω ’γὼ ζῶν πρὸς Οἰταίαν χθόνα.
Ἴθ’, ἡμέρας τοι μόχθος οὐχ ὅλης μιᾶς, τόλμησον, ἐμβαλοῦ μ’ ὅπῃ θέλεις ἄγων, εἰς ἀντλίαν, εἰς πρῷραν, εἰς πρύμνην, ὅποι ἥκιστα μέλλω τοὺς ξυνόντας ἀλγυνεῖν.
Νεῦσον, πρὸς αὐτοῦ Ζηνὸς Ἱκεσίου, τέκνον, πείσθητι· προσπίτνω σε γόνασι, καίπερ ὢν ἀκράτωρ ὁ τλήμων, χωλός. Ἀλλὰ μή μ’ ἀφῇς ἔρημον οὕτω χωρὶς ἀνθρώπων στίβου, ἀλλ’ ἢ πρὸς οἶκον τὸν σὸν ἔκσωσόν μ’ ἄγων, ἢ πρὸς τὰ Χαλκώδοντος Εὐβοίας σταθμά· κἀκεῖθεν οὔ μοι μακρὸς εἰς Οἴτην στόλος Τραχινίαν τε δειράδ’ ἢ τὸν εὔροον Σπερχειὸν ἔσται· πατρί μ’ ὡς δείξῃς φίλῳ, ὃν δὴ παλαιὸν ἐξότου δέδοικ’ ἐγὼ μή μοι βεβήκῃ. Πολλὰ γὰρ τοῖς ἱγμένοις ἔστελλον αὐτὸν ἱκεσίους πέμπων λιτάς, αὐτόστολον πέμψαντά μ’ ἐκσῶσαι δόμους.
Ἀλλ’ ἢ τέθνηκεν ἢ τὰ τῶν διακόνων, ὡς εἰκός, οἶμαι, τοὐμὸν ἐν σμικρῷ μέρος ποιούμενοι τὸν οἴκαδ’ ἤπειγον στόλον.
Νῦν δ’, εἰς σὲ γὰρ πομπόν τε καὐτὸν ἄγγελον ἥκω, σὺ σῶσον, σύ μ’ ἐλέησον, εἰσορῶν ὡς πάντα δεινὰ κἀπικινδύνως βροτοῖς κεῖται παθεῖν μὲν εὖ, παθεῖν δὲ θἄτερα.
Χρὴ δ’ ἐκτὸς ὄντα πημάτων τὰ δείν’ ὁρᾶν, χὤταν τις εὖ ζῇ, τηνικαῦτα τὸν βίον σκοπεῖν μάλιστα μὴ διαφθαρεὶς λάθῃ.
Οἴκτιρ’, ἄναξ· πολλῶν ἔλε-  ξεν δυσοίστων πόνων ἆθλ’, ὅσσα μηδεὶς τῶν ἐμῶν τύχοι φίλων.
Εἰ δὲ πικρούς, ἄναξ, Ἀτρείδας ἔχθεις, ἐγὼ μέν, τὸ κείνων κακὸν τῷδε κέρδος μετατιθέμενος, ἔνθαπερ ἐπιμέμονεν, ἐπ’ εὐστόλου ταχείας νεὼς πορεύσαιμ’ ἂν ἐς δόμους, τὰν ἐκ θεῶν νέμεσιν ἐκφυγών.
Ὅρα σὺ μὴ νῦν μέν τις εὐχερὴς παρῇς, ὅταν δὲ πλησθῇς τῆς νόσου ξυνουσίᾳ, τότ’ οὐκέθ’ αὑτὸς τοῖς λόγοις τούτοις φανῇς.
Ἥκιστα· τοῦτ’ οὐκ ἔσθ’ ὅπως ποτ’ εἰς ἐμὲ τοὔνειδος ἕξεις ἐνδίκως ὀνειδίσαι.
Ἀλλ’ αἰσχρὰ μέντοι σοῦ γέ μ’ ἐνδεέστερον ξένῳ φανῆναι πρὸς τὸ καίριον πονεῖν.
Ἀλλ’ εἰ δοκεῖ, πλέωμεν, ὁρμάσθω ταχύς, χἠ ναῦς γὰρ ἄξει κοὐκ ἀπαρνηθήσεται.
Μόνον θεοὶ σῴζοιεν ἔκ τε τῆσδε γῆς ἡμᾶς ὅποι τ’ ἐνθένδε βουλοίμεσθα πλεῖν.
Ὦ φίλτατον μὲν ἦμαρ, ἥδιστος δ’ ἀνήρ, φίλοι δὲ ναῦται, πῶς ἂν ὑμὶν ἐμφανὴς ἔργῳ γενοίμην ὥς μ’ ἔθεσθε προσφιλῆ; Ἴωμεν, ὦ παῖ, προσκύσαντε τὴν ἔσω ἄοικον εἰσοίκησιν, ὥς με καὶ μάθῃς ἀφ’ ὧν διέζων ὥς τ’ ἔφυν εὐκάρδιος.
Οἶμαι γὰρ οὐδ’ ἂν ὄμμασιν μόνην θέαν ἄλλον λαβόντα πλὴν ἐμοῦ τλῆναι τάδε· ἐγὼ δ’ ἀνάγκῃ προὔμαθον στέργειν κακά.
Ἐπίσχετον, μάθωμεν· ἄνδρε γὰρ δύο, ὁ μὲν νεὼς σῆς ναυβάτης, ὁ δ’ ἀλλόθρους, χωρεῖτον, ὧν μαθόντες αὖθις εἴσιτον.
Ἀχιλλέως παῖ, τόνδε τὸν ξυνέμπορον, ὃς ἦν νεὼς σῆς σὺν δυοῖν ἄλλοιν φύλαξ, ἐκέλευσ’ ἐμοί σε ποῦ κυρῶν εἴης φράσαι, ἐπείπερ ἀντέκυρσα, δοξάζων μὲν οὔ, τύχῃ δέ πως πρὸς ταὐτὸν ὁρμισθεὶς πέδον.
Πλέων γάρ, ὡς ναύκληρος, οὐ πολλῷ στόλῳ ἀπ’ Ἰλίου πρὸς οἶκον ἐς τὴν εὔβοτρυν Πεπάρηθον, ὡς ἤκουσα τοὺς ναύτας ὅτι σοὶ πάντες εἶεν συννεναυστοληκότες, ἔδοξέ μοι μὴ σῖγα, πρὶν φράσαιμί σοι, τὸν πλοῦν ποεῖσθαι προστυχόντι τῶν ἴσων.
Οὐδὲν σύ που κάτοισθα τῶν σαυτοῦ πέρι, ἃ τοῖσιν Ἀργείοισιν ἀμφὶ σοῦ νέα βουλεύματ’ ἐστί, κοὐ μόνον βουλεύματα, ἀλλ’ ἔργα δρώμεν’, οὐκέτ’ ἐξαργούμενα.
Ἀλλ’ ἡ χάρις μὲν τῆς προμηθίας, ξένε, εἰ μὴ κακὸς πέφυκα, προσφιλὴς μενεῖ· φράσον δ’ ἅπερ γ’ ἔλεξας, ὡς μάθω τί μοι νεώτερον βούλευμ’ ἀπ’ Ἀργείων ἔχεις.
Φροῦδοι διώκοντές σε ναυτικῷ στόλῳ Φοῖνιξ ὁ πρέσβυς οἵ τε Θησέως κόροι.
Ὡς ἐκ βίας μ’ ἄξοντες ἢ λόγοις πάλιν; Οὐκ οἶδ’· ἀκούσας δ’ ἄγγελος πάρειμί σοι.
Ἦ ταῦτα δὴ Φοῖνίξ τε χοἰ ξυνναυβάται οὕτω καθ’ ὁρμὴν δρῶσιν Ἀτρειδῶν χάριν; Ὡς ταῦτ’ ἐπίστω δρώμεν’ οὐ μέλλοντ’ ἔτι.
Πῶς οὖν Ὀδυσσεὺς πρὸς τάδ’ οὐκ αὐτάγγελος πλεῖν ἦν ἕτοιμος; ἢ φόβος τις εἶργέ νιν; Κεῖνός γ’ ἐπ’ ἄλλον ἄνδρ’ ὁ Τυδέως τε παῖς ἔστελλον, ἡνίκ’ ἐξανηγόμην ἐγώ.
Πρὸς ποῖον αὖ τόνδ’ αὐτὸς οὑδυσσεὺς ἔπλει; Ἦν δή τις—ἀλλὰ τόνδε μοι πρῶτον φράσον τίς ἐστιν· ἃν λέγῃς δὲ μὴ φώνει μέγα.
Ὅδ’ ἔσθ’ ὁ κλεινός σοι Φιλοκτήτης, ξένε.
Μή νύν μ’ ἔρῃ τὰ πλείον’, ἀλλ’ ὅσον τάχος ἔκπλει σεαυτὸν ξυλλαβὼν ἐκ τῆσδε γῆς.
Τί φησιν, ὦ παῖ; τί με κατὰ σκότον ποτὲ διεμπολᾷ λόγοισι πρός σ’ ὁ ναυβάτης; Οὐκ οἶδά πω τί φησι· δεῖ δ’ αὐτὸν λέγειν εἰς φῶς ὃ λέξει, πρὸς σὲ κἀμὲ τούσδε τε.
Ὦ σπέρμ’ Ἀχιλλέως, μή με διαβάλῃς στρατῷ λέγονθ’ ἃ μὴ δεῖ· πόλλ’ ἐγὼ κείνων ὕπο δρῶν ἀντιπάσχω χρηστά θ’, οἷ’ ἀνὴρ πένης.
Ἐγώ εἰμ’ Ἀτρείδαις δυσμενής· οὗτος δέ μοι φίλος μέγιστος, οὕνεκ’ Ἀτρείδας στυγεῖ.
Δεῖ δή σ’, ἔμοιγ’ ἐλθόντα προσφιλῆ, λόγων κρύψαι πρὸς ἡμᾶς μηδέν’ ὧν ἀκήκοας.
Ὅρα τί ποιεῖς, παῖ. Σκοπῶ κἀγὼ πάλαι.
Σὲ θήσομαι τῶνδ’ αἴτιον. Ποιοῦ λέγων.
Λέγω· ’πὶ τοῦτον ἄνδρε τώδ’ ὥπερ κλύεις, ὁ Τυδέως παῖς ἥ τ’ Ὀδυσσέως βία, διώμοτοι πλέουσιν ἦ μὴν ἢ λόγῳ πείσαντες ἄξειν, ἢ πρὸς ἰσχύος κράτος.
Καὶ ταῦτ’ Ἀχαιοὶ πάντες ἤκουον σαφῶς Ὀδυσσέως λέγοντος· οὗτος γὰρ πλέον τὸ θάρσος εἶχε θἀτέρου δράσειν τάδε.
Τίνος δ’ Ἀτρεῖδαι τοῦδ’ ἄγαν οὕτω χρόνῳ τοσῷδ’ ἐπεστρέφοντο πράγματος χάριν, ὅν γ’ εἶχον ἤδη χρόνιον ἐκβεβληκότες; τίς ὁ πόθος αὐτοὺς ἵκετ’, ἢ θεῶν βία καὶ νέμεσις, οἵπερ ἔργ’ ἀμύνουσιν κακά; Ἐγὼ σὲ τοῦτ’, ἴσως γὰρ οὐκ ἀκήκοας, πᾶν ἐκδιδάξω. Μάντις ἦν τις εὐγενής, Πριάμου μὲν υἱός, ὄνομα δ’ ὠνομάζετο Ἕλενος, ὃν οὗτος νυκτὸς ἐξελθὼν μόνος, ὁ πάντ’ ἀκούων αἰσχρὰ καὶ λωβήτ’ ἔπη δόλιος Ὀδυσσεὺς εἷλε, δέσμιόν τ’ ἄγων ἔδειξ’ Ἀχαιοῖς ἐς μέσον, θήραν καλήν· ὃς δὴ τά τ’ ἄλλ’ αὐτοῖσι πάντ’ ἐθέσπισε, καὶ τἀπὶ Τροίᾳ πέργαμ’ ὡς οὐ μή ποτε πέρσοιεν, εἰ μὴ τόνδε πείσαντες λόγῳ ἄγοιντο νήσου τῆσδ’ ἐφ’ ἧς ναίει τὰ νῦν.
Καὶ ταῦθ’ ὅπως ἤκουσ’ ὁ Λαέρτου τόκος τὸν μάντιν εἰπόντ’, εὐθέως ὑπέσχετο τὸν ἄνδρ’ Ἀχαιοῖς τόνδε δηλώσειν ἄγων· οἴοιτο μὲν μάλισθ’ ἑκούσιον λαβών, εἰ μὴ θέλοι δ’, ἄκοντα· καὶ τούτων κάρα τέμνειν ἐφεῖτο τῷ θέλοντι μὴ τυχών.
Ἤκουσας, ὦ παῖ, πάντα· τὸ σπεύδειν δέ σοι καὐτῷ παραινῶ κεἴ τινος κήδῃ πέρι.
Οἴμοι τάλας· ἦ κεῖνος, ἡ πᾶσα βλάβη, ἔμ’ εἰς Ἀχαιοὺς ὤμοσεν πείσας στελεῖν; πεισθήσομαι γὰρ ὧδε κἀξ Ἅιδου θανὼν πρὸς φῶς ἀνελθεῖν, ὥσπερ οὑκείνου πατήρ.
Οὐκ οἶδ’ ἐγὼ ταῦτ’· ἀλλ’ ἐγὼ μὲν εἶμ’ ἐπὶ ναῦν, σφῷν δ’ ὅπως ἄριστα συμφέροι θεός.
Οὔκουν τάδ’, ὦ παῖ, δεινά, τὸν Λαερτίου ἔμ’ ἐλπίσαι ποτ’ ἂν λόγοισι μαλθακοῖς δεῖξαι νεὼς ἄγοντ’ ἐν Ἀργείοις μέσοις; οὔ· θᾶσσον ἂν τῆς πλεῖστον ἐχθίστης ἐμοὶ κλύοιμ’ ἐχίδνης, ἥ μ’ ἔθηκεν ὧδ’ ἄπουν.
Ἀλλ’ ἔστ’ ἐκείνῳ πάντα λεκτά, πάντα δὲ τολμητά. Καὶ νῦν οἶδ’ ὁθούνεχ’ ἵξεται.
Ἀλλ’, ὦ τέκνον, χωρῶμεν, ὡς ἡμᾶς πολὺ πέλαγος ὁρίζῃ τῆς Ὀδυσσέως νεώς· Ἴωμεν· ἥ τοι καίριος σπουδή, πόνου λήξαντος, ὕπνον κἀνάπαυλαν ἤγαγεν.
Οὐκοῦν ἐπειδὰν πνεῦμα τοὐκ πρῴρας ἀνῇ.
τότε στελοῦμεν· νῦν γὰρ ἀντιοστατεῖ.
Ἀεὶ καλὸς πλοῦς ἔσθ’, ὅταν φεύγῃς κακά.
Οὔκ· ἀλλὰ κἀκείνοισι ταῦτ’ ἐναντία.
Οὐκ ἔστι λῃσταῖς πνεῦμ’ ἐναντιούμενον, ὅταν παρῇ κλέψαι τε χἀρπάσαι βίᾳ.
Ἀλλ’, εἰ δοκεῖ, χωρῶμεν, ἔνδοθεν λαβὼν ὅτου σε χρεία καὶ πόθος μάλιστ’ ἔχει.
Ἀλλ’ ἔστιν ὧν δεῖ, καίπερ οὐ πολλῶν ἄπο.
Τί τοῦθ’ ὃ μὴ νεώς γε τῆς ἐμῆς ἔπι; Φύλλον τί μοι πάρεστιν ᾧ μάλιστ’ ἀεὶ κοιμῶ τόδ’ ἕλκος, ὥστε πραΰνειν πάνυ.
Ἀλλ’ ἔκφερ’ αὐτό· τί γὰρ ἔτ’ ἄλλ’ ἐρᾷς λαβεῖν; Εἴ μοί τι τόξων τῶνδ’ ἀπημελημένον παρερρύηκεν, ὡς λίπω μή τῳ λαβεῖν.
Ἦ ταῦτα γὰρ τὰ κλεινὰ τόξ’ ἃ νῦν ἔχεις; Ταῦτ’ οὐ γὰρ ἄλλα γ’ ἔσθ’ ἃ βαστάζω χεροῖν.
Ἆρ’ ἔστιν ὥστε κἀγγύθεν θέαν λαβεῖν, καὶ βαστάσαι με προσκύσαι θ’ ὥσπερ θεόν; Σοί γ’, ὦ τέκνον, καὶ τοῦτο κἄλλο τῶν ἐμῶν ὁποῖον ἄν σοι ξυμφέρῃ γενήσεται.
Καὶ μὴν ἐρῶ γε· τὸν δ’ ἔρωθ’ οὕτως ἔχω· εἴ μοι θέμις, θέλοιμ’ ἄν· εἰ δὲ μή, πάρες.
Ὅσιά τε φωνεῖς ἔστι τ’, ὦ τέκνον, θέμις, ὅς γ’ ἡλίου τόδ’ εἰσορᾶν ἐμοὶ φάος μόνος δέδωκας, ὃς χθόν’ Οἰταίαν ἰδεῖν, ὃς πατέρα πρέσβυν, ὃς φίλους, ὃς τῶν ἐμῶν ἐχθρῶν μ’ ἔνερθεν ὄντ’ ἀνέστησας πέρα.
Θάρσει, παρέσται ταῦτά σοι καὶ θιγγάνειν καὶ δόντι δοῦναι κἀξεπεύξασθαι βροτῶν ἀρετῆς ἕκατι τῶνδ’ ἐπιψαῦσαι μόνον· εὐεργετῶν γὰρ καὐτὸς αὔτ’ ἐκτησάμην.
Οὐκ ἄχθομαί σ’ ἰδών τε καὶ λαβὼν φίλον· ὅστις γὰρ εὖ δρᾶν εὖ παθὼν ἐπίσταται, παντὸς γένοιτ’ ἂν κτήματος κρείσσων φίλος.
Χωροῖς ἂν εἴσω. Καὶ σέ γ’ εἰσάξω· τὸ γὰρ νοσοῦν ποθεῖ σε ξυμπαραστάτην λαβεῖν.
Λόγῳ μὲν ἐξήκουσ’, ὄπωπα δ’ οὐ μάλα,  τὸν πελάταν λέκτρων ποτὲ <τῶν> Διὸς κατ’ ἄμπυκα δὴ δρομάδα δέσμιον ὡς ἔβαλεν παγκρατὴς Κρόνου παῖς· ἄλλον δ’ οὔτιν’ ἔγωγ’ οἶδα κλύων οὐδ’ ἐσιδὼν μοίρᾳ τοῦδ’ ἐχθίονι συντυχόντα θνατῶν, ὃς οὔτ’ ἔρξας τιν’ οὔτε νοσφίσας, ἀλλ’ ἴσος ἔν <γ’> ἴσοις ἀνὴρ ὤλλυθ’ ὧδ’ ἀναξίως.
Τόδε <δ’ αὖ> θαῦμά μ’ ἔχει πῶς ποτε πῶς ποτ’ ἀμφιπλήκτων ῥοθίων μόνος κλύων, πῶς ἄρα πανδάκρυτον οὕτω βιοτὰν κατέσχεν· ἵν’ αὐτὸς ἦν πρόσουρος, οὐκ ἔχων βάσιν,  οὐδέ τιν’ ἐγχώρων κακογείτονα, παρ’ ᾧ στόνον ἀντίτυπον <τὸν> βαρυβρῶτ’ ἀποκλαύσειεν αἱματηρόν· οὐδ’ ὃς [τὰν] θερμοτάταν αἱμάδα κηκιομέναν ἑλκέων ἐνθήρου ποδὸς ἠπίοισι φύλλοις κατευνάσειεν, εἴ τις ἐμπέσοι, φορβάδος ἐκ γαίας ἑλών· εἷρπε δ’ ἄλλοτ’ ἀλλ<αχ>ᾷ τότ’ ἂν εἰλυόμενος, παῖς ἄτερ ὡς φίλας τιθήνας, ὅθεν εὐμάρει’ ὑπάρχοι πόρου, ἁνίκ’ ἐξανείη δακέθυμος ἄτα· οὐ φορβὰν ἱερᾶς γᾶς σπόρον, οὐκ ἄλλων  αἴρων τῶν νεμόμεσθ’ ἀνέρες ἀλφησταί, πλὴν ἐξ ὠκυβόλων εἴ ποτε τόξων πτα- νοῖς ἰοῖς ἀνύσειε γαστρὶ φορβάν.
Ὦ μελέα ψυχά· ὃς μηδ’ οἰνοχύτου πώματος ἥσθη δεκέτει χρόνῳ, λεύσσων δ’ εἴ που γνοίη, στατὸν εἰς ὕδωρ αἰεὶ προσενώμα.
Νῦν δ’ ἀνδρῶν ἀγαθῶν παιδὸς ὑπαντήσας  εὐδαίμων ἀνύσει καὶ μέγας ἐκ κείνων· ὅς νιν ποντοπόρῳ δούρατι, πλήθει πολ- λῶν μηνῶν, πατρίαν ἄγει πρὸς αὐλὰν Μαλιάδων νυμφᾶν Σπερχειοῦ τε παρ’ ὄχθαις, ἵν’ ὁ χάλκασπις ἀνὴρ θεοῖς πλάθει πᾶσιν, θείῳ πυρὶ παμφαής, Οἴτας ὑπὲρ ὄχθων.
Ἕρπ’, εἰ θέλεις. Τί δή ποθ’ ὧδ’ ἐξ οὐδενὸς λόγου σιωπᾷς κἀπόπληκτος ὧδ’ ἔχῃ; Ἆ, ἆ, ἆ, ἆ.
Τί ἔστιν; Οὐδὲν δεινόν· ἀλλ’ ἴθ’, ὦ τέκνον.
Μῶν ἄλγος ἴσχεις τῆς παρεστώσης νόσου; Οὐ δῆτ’ ἔγωγ’, ἀλλ’ ἄρτι κουφίζειν δοκῶ.
Ἰὼ θεοί.
Τί τοὺς θεοὺς οὕτως ἀναστένων καλεῖς; Σωτῆρας αὐτοὺς ἠπίους θ’ ἡμῖν μολεῖν.
Ἆ, ἆ, ἆ, ἆ.
Τί ποτε πέπονθας; οὐκ ἐρεῖς, ἀλλ’ ὧδ’ ἔσῃ σιγηλός; ἐν κακῷ δέ τῳ φαίνῃ κυρῶν.
Ἀπόλωλα, τέκνον, κοὐ δυνήσομαι κακὸν κρύψαι παρ’ ὑμῖν, ἀτταταῖ· διέρχεται, διέρχεται. Δύστηνος, ὦ τάλας ἐγώ.
Ἀπόλωλα, τέκνον· βρύκομαι, τέκνον· παπαῖ, ἀπαππαπαππαῖ, παππαπαππαπαππαπαῖ.
Πρὸς θεῶν, πρόχειρον εἴ τί σοι, τέκνον, πάρα ξίφος χεροῖν, πάταξον εἰς ἄκρον πόδα· ἀπάμησον ὡς τάχιστα· μὴ φείσῃ βίου· Ἴθ’, ὦ παῖ.
Τί δ’ ἔστιν οὕτω νεοχμὸν ἐξαίφνης, ὅτου τοσήνδ’ ἰυγὴν καὶ στόνον σαυτοῦ ποιεῖς; Οἶσθ’, ὦ τέκνον. Τί δ’ ἔστιν; Οἶσθ’, ὦ παῖ. Τί σοι; Οὐκ οἶδα. Πῶς οὐκ οἶσθα; παππαπαππαπαῖ.
Δεινόν γε τοὐπίσαγμα τοῦ νοσήματος.
Δεινὸν γὰρ οὐδὲ ῥητόν· ἀλλ’ οἴκτιρέ με.
Τί δῆτα δράσω; Μή με ταρβήσας προδῷς· ἥκει γὰρ αὕτη διὰ χρόνου, πλάνοις ἴσως ὡς ἐξεπλήσθη. Ἰὼ ἰὼ δύστηνε σύ, δύστηνε δῆτα διὰ πόνων πάντων φανείς.
Βούλει λάβωμαι δῆτα καὶ θίγω τί σου; Μὴ δῆτα τοῦτό γ’· ἀλλά μοι τὰ τόξ’ ἑλὼν τάδ’, ὥσπερ ᾐτοῦ μ’ ἀρτίως, ἕως ἀνῇ τὸ πῆμα τοῦτο τῆς νόσου τὸ νῦν παρόν, σῷζ’ αὐτὰ καὶ φύλασσε· λαμβάνει γὰρ οὖν ὕπνος μ’, ὅταν περ τὸ κακὸν ἐξίῃ τόδε· κοὐκ ἔστι λῆξαι πρότερον· ἀλλ’ ἐᾶν χρεὼν ἕκηλον εὕδειν. Ἢν δὲ τῷδε τῷ χρόνῳ μόλωσ’ ἐκεῖνοι, πρὸς θεῶν, ἐφίεμαι ἑκόντα μήτ’ ἄκοντα, μήτε τῳ τέχνῃ κείνοις μεθεῖναι ταῦτα, μὴ σαυτόν θ’ ἅμα κἄμ’ ὄντα σαυτοῦ πρόστροπον κτείνας γένῃ.
Θάρσει προνοίας οὕνεκ’· οὐ δοθήσεται πλὴν σοί τε κἀμοί· ξὺν τύχῃ δὲ πρόσφερε.
Ἰδοὺ δέχου, παῖ· τὸν Φθόνον δὲ πρόσκυσον, μή σοι γενέσθαι πολύπον’ αὐτά, μηδ’ ὅπως ἐμοί τε καὶ τῷ πρόσθ’ ἐμοῦ κεκτημένῳ.
Ὦ θεοί, γένοιτο ταῦτα νῷν· γένοιτο δὲ πλοῦς οὔριός τε κεὐσταλὴς ὅποι ποτὲ θεὸς δικαιοῖ χὠ στόλος πορσύνεται.
Ἀλλὰ δέδοικ’, ὦ παῖ, μή μ’ ἀτελὴς εὔχῃ· στάζει γὰρ αὖ μοι φοίνιον τόδ’ ἐκ βυθοῦ κηκῖον αἷμα, καί τι προσδοκῶ νέον.
Παπαῖ, φεῦ· παπαῖ μάλ’, ὦ πούς, οἷά μ’ ἐργάσῃ κακά.
Προσέρπει, προσέρχεται τόδ’ ἐγγύς. Οἴμοι μοι τάλας.
Ἔχετε τὸ πρᾶγμα· μὴ φύγητε μηδαμῇ.
Ἀτταταῖ.
Ὦ ξένε Κεφαλλήν, εἴθε σοῦ διαμπερὲς στέρνων ἔχοιτ’ ἄλγησις ἥδε. Φεῦ, παπαῖ, παπαῖ μάλ’ αὖθις. Ὦ διπλοῖ στρατηλάται, Ἀγάμεμνον, ὦ Μενέλαε, πῶς ἂν ἀντ’ ἐμοῦ τὸν ἴσον χρόνον τρέφοιτε τήνδε τὴν νόσον; Ὤμοι μοι.
Ὦ Θάνατε Θάνατε, πῶς ἀεὶ καλούμενος οὕτω κατ’ ἦμαρ οὐ δύνᾳ μολεῖν ποτε; Ὦ τέκνον, ὦ γενναῖον, ἀλλὰ συλλαβών, τῷ Λημνίῳ τῷδ’ ἀνακαλουμένῳ πυρὶ ἔμπρησον, ὦ γενναῖε· κἀγώ τοί ποτε τὸν τοῦ Διὸς παῖδ’ ἀντὶ τῶνδε τῶν ὅπλων, ἃ νῦν σὺ σῴζεις, τοῦτ’ ἐπηξίωσα δρᾶν.
Τί φῄς, παῖ; Τί φῄς; Τί σιγᾷς; Ποῦ ποτ’ ὤν, τέκνον, κυρεῖς; Ἀλγῶ πάλαι δὴ τἀπὶ σοὶ στένων κακά.
Ἀλλ’, ὦ τέκνον, καὶ θάρσος ἴσχ’· ὡς ἥδε μοι ὀξεῖα φοιτᾷ καὶ ταχεῖ’ ἀπέρχεται.
Ἀλλ’ ἀντιάζω, μή με καταλίπῃς μόνον.
Θάρσει, μενοῦμεν. Ἦ μενεῖς; Σαφῶς φρόνει.
Οὐ μήν σ’ ἔνορκόν γ’ ἀξιῶ θέσθαι, τέκνον.
Ὡς οὐ θέμις γ’ ἐμοί ’στι σοῦ μολεῖν ἄτερ.
Ἔμβαλλε χειρὸς πίστιν. Ἐμβάλλω μενεῖν.
Ἐκεῖσε νῦν μ’, ἐκεῖσε— Ποῖ λέγεις; Ἄνω— Τί παραφρονεῖς αὖ; τί τὸν ἄνω λεύσσεις κύκλον; Μέθες, μέθες με. Ποῖ μεθῶ; Μέθες ποτέ.
Οὔ φημ’ ἐάσειν. Ἀπό μ’ ὀλεῖς, ἢν προσθίγῃς.
Καὶ δὴ μεθίημ’, <εἴ> τι δὴ πλέον φρονεῖς.
Ὦ γαῖα, δέξαι θανάσιμόν μ’ ὅπως ἔχω· τὸ γὰρ κακὸν τόδ’ οὐκέτ’ ὀρθοῦσθαί μ’ ἐᾷ.
Τὸν ἄνδρ’ ἔοικεν ὕπνος οὐ μακροῦ χρόνου ἕξειν· κάρα γὰρ ὑπτιάζεται τόδε, ἱδρώς γέ τοί νιν πᾶν καταστάζει δέμας, μέλαινά τ’ ἄκρου τις παρέρρωγεν ποδὸς αἱμορραγὴς φλέψ. Ἀλλ’ ἐάσωμεν, φίλοι, ἕκηλον αὐτόν, ὡς ἂν εἰς ὕπνον πέσῃ.
Ὕπν’ ὀδύνας ἀδαής, Ὕπνε δ’ ἀλγέων,  εὐαὴς ἡμῖν ἔλθοις, <εὐαίων,> εὐαίων ὦναξ· ὄμμασι δ’ ἀντίσχοις τάνδ’ αἴγλαν, ἃ τέταται τανῦν· ἴθι ἴθι μοι παιών. — Ὦ τέκνον, ὅρα ποῦ στάσῃ, ποῖ δὲ βάσῃ, πῶς δέ μοι τἀντεῦθεν φροντίδος. Ὁρᾷς ἤδη.
Πρὸς τί μένομεν πράσσειν; Καιρός τοι πάντων γνώμαν ἴσχων <πολύ τι> πολὺ παρὰ πόδα κράτος ἄρνυται.
Ἀλλ’ ὅδε μὲν κλύει οὐδέν, ἐγὼ δ’ ὁρῶ οὕνεκα θήραν τήνδ’ ἁλίως ἔχομεν τόξων, δίχα τοῦδε πλέοντες· Τοῦδε γὰρ ὁ στέφανος, τοῦτον θεὸς εἶπε κομίζειν.
Κομπεῖν δ’ ἔστ’ ἀτελῆ σὺν ψεύδεσιν αἰσχρὸν ὄνειδος.
Ἀλλά, τέκνον, τάδε μὲν θεὸς ὄψεται·  ὧν δ’ ἂν κἀμείβῃ μ’ αὖθις, βαιάν μοι, βαιάν, ὦ τέκνον, πέμπε λόγων φάμαν· ὡς πάντων ἐν νόσῳ εὐδρακὴς ὕπνος ἄϋπνος λεύσσειν. — Ἀλλ’ ὅ τι δύνᾳ μάκιστον, κεῖνο <δή> μοι, κεῖνο <λάθρᾳ> λάθρᾳ ἐξιδοῦ ὅπως πράξεις.
Οἶσθα γὰρ ὃν αὐδῶμαι.
Εἰ ταύταν τούτῳ γνώμαν ἴσχεις, μάλα τοι ἄπορα πυκινοῖς ἐνιδεῖν πάθη.
Οὖρός τοι, τέκνον, οὖρος· ἁ-  νὴρ δ’ ἀνόμματος, οὐδ’ ἔχων ἀρωγάν, ἐκτέταται νύχιος, — ἀλεὴς ὕπνος ἐσθλός, — οὐ χερός, οὐ ποδός, οὔ τινος ἄρχων, ἀλλ’ ὥς τίς <τ’> Ἀΐδᾳ παρακείμενος.
Ὅρα, βλέπ’ εἰ καίρια φθέγγῃ· τὸ δ’ ἁλώσιμον ἐμᾷ φροντίδι, παῖ, πόνος ὁ μὴ φοβῶν κράτιστος.
Σιγᾶν κελεύω, μηδ’ ἀφεστάναι φρενῶν· κινεῖ γὰρ ἁνὴρ ὄμμα κἀνάγει κάρα.
Ὦ φέγγος ὕπνου διάδοχον, τό τ’ ἐλπίδων ἄπιστον οἰκούρημα τῶνδε τῶν ξένων· οὐ γάρ ποτ’, ὦ παῖ, τοῦτ’ ἂν ἐξηύχησ’ ἐγὼ τλῆναί σ’ ἐλεινῶς ὧδε τἀμὰ πήματα μεῖναι παρόντα καὶ ξυνωφελοῦντά μοι.
Οὔκουν Ἀτρεῖδαι τοῦτ’ ἔτλησαν εὐφόρως οὕτως ἐνεγκεῖν, ἁγαθοὶ στρατηλάται.
Ἀλλ’—εὐγενὴς γὰρ ἡ φύσις κἀξ εὐγενῶν, ὦ τέκνον, ἡ σή, —πάντα ταῦτ’ ἐν εὐχερεῖ ἔθου, βοῆς τε καὶ δυσοσμίας γέμων.
Καὶ νῦν ἐπειδὴ τοῦδε τοῦ κακοῦ δοκεῖ λήθη τις εἶναι κἀνάπαυλα δή, τέκνον, σύ μ’ αὐτὸς ἆρον, σύ με κατάστησον, τέκνον, ἵν’, ἡνίκ’ ἂν κόπος μ’ ἀπαλλάξῃ ποτέ, ὁρμώμεθ’ ἐς ναῦν μηδ’ ἐπίσχωμεν τὸ πλεῖν.
Ἀλλ’ ἥδομαι μέν σ’ εἰσιδὼν παρ’ ἐλπίδα ἀνώδυνον βλέποντα κἀμπνέοντ’ ἔτι· ὡς οὐκέτ’ ὄντος γὰρ τὰ συμβόλαιά σου πρὸς τὰς παρούσας ξυμφορὰς ἐφαίνετο.
Νῦν δ’ αἶρε σαυτόν· εἰ δέ σοι μᾶλλον φίλον, οἴσουσί σ’ οἵδε· τοῦ πόνου γὰρ οὐκ ὄκνος, ἐπείπερ οὕτω σοί τ’ ἔδοξ’ ἐμοί τε δρᾶν.
Αἰνῶ τάδ’, ὦ παῖ, καί μ’ ἔπαιρ’, ὥσπερ νοεῖς· τούτους δ’ ἔασον, μὴ βαρυνθῶσιν κακῇ ὀσμῇ πρὸ τοῦ δέοντος· οὑπὶ νηὶ γὰρ ἅλις πόνος τούτοισι συνναίειν ἐμοί.
Ἔσται τάδ’· ἀλλ’ ἵστω τε καὐτὸς ἀντέχου.
Θάρσει· τό τοι σύνηθες ὀρθώσει μ’ ἔθος.
Παπαῖ· τί δῆτ’ ἂ<ν> δρῷμ’ ἐγὼ τοὐνθένδε γε; Τί δ’ ἔστιν, ὦ παῖ; ποῖ ποτ’ ἐξέβης λόγῳ; Οὐκ οἶδ’ ὅποι χρὴ τἄπορον τρέπειν ἔπος.
Ἀπορεῖς δὲ τοῦ σύ; μὴ λέγ’, ὦ τέκνον, τάδε.
Ἀλλ’ ἐνθάδ’ ἤδη τοῦδε τοῦ πάθους κυρῶ.
Οὐ δή σε δυσχέρεια τοῦ νοσήματος ἔπεισεν ὥστε μή μ’ ἄγειν ναύτην ἔτι; Ἅπαντα δυσχέρεια, τὴν αὑτοῦ φύσιν ὅταν λιπών τις δρᾷ τὰ μὴ προσεικότα.
Ἀλλ’ οὐδὲν ἔξω τοῦ φυτεύσαντος σύ γε δρᾷς οὐδὲ φωνεῖς, ἐσθλὸν ἄνδρ’ ἐπωφελῶν.
Αἰσχρὸς φανοῦμαι· τοῦτ’ ἀνιῶμαι πάλαι.
Οὔκουν ἐν οἷς γε δρᾷς· ἐν οἷς δ’ αὐδᾷς ὀκνῶ.
Ὦ Ζεῦ, τί δράσω; δεύτερον ληφθῶ κακός, κρύπτων θ’ ἃ μὴ δεῖ καὶ λέγων αἴσχιστ’ ἐπῶν; Ἁνὴρ ὅδ’, εἰ μὴ ’γὼ κακὸς γνώμην ἔφυν, προδούς μ’ ἔοικεν κἀκλιπὼν τὸν πλοῦν στελεῖν.
Λιπὼν μὲν οὐκ ἔγωγε, λυπηρῶς δὲ μὴ πέμπω σε μᾶλλον, τοῦτ’ ἀνιῶμαι πάλαι.
Τί ποτε λέγεις, ὦ τέκνον; ὡς οὐ μανθάνω.
Οὐδέν σε κρύψω· δεῖ γὰρ ἐς Τροίαν σε πλεῖν πρὸς τοὺς Ἀχαιοὺς καὶ τὸν Ἀτρειδῶν στόλον.
Οἴμοι, τί εἶπας; Μὴ στέναζε πρὶν μάθῃς.
Ποῖον μάθημα; τί με νοεῖς δρᾶσαί ποτε; Σῶσαι κακοῦ μὲν πρῶτα τοῦδ’, ἔπειτα δὲ ξὺν σοὶ τὰ Τροίας πεδία πορθῆσαι μολών.
Καὶ ταῦτ’ ἀληθῆ δρᾶν νοεῖς; Πολλὴ κρατεῖ τούτων ἀνάγκη· καὶ σὺ μὴ θυμοῦ κλύων.
Ἀπόλωλα τλήμων, προδέδομαι. Τί μ’, ὦ ξένε, δέδρακας; ἀπόδος ὡς τάχος τὰ τόξα μοι.
Ἀλλ’ οὐχ οἷόν τε· τῶν γὰρ ἐν τέλει κλύειν τό τ’ ἔνδικόν με καὶ τὸ συμφέρον ποεῖ.
Ὦ πῦρ σὺ καὶ πᾶν δεῖμα καὶ πανουργίας δεινῆς τέχνημ’ ἔχθιστον, οἷά μ’ εἰργάσω, οἷ’ ἠπάτηκας· οὐδ’ ἐπαισχύνῃ μ’ ὁρῶν τὸν προστρόπαιον, τὸν ἱκέτην, ὦ σχέτλιε; Ἀπεστέρηκας τὸν βίον τὰ τόξ’ ἑλών· ἀπόδος, ἱκνοῦμαί σ’, ἀπόδος, ἱκετεύω, τέκνον.
Πρὸς θεῶν πατρῴων, τὸν βίον μή μου ’φέλῃς.
Ὤμοι τάλας. Ἀλλ’ οὐδὲ προσφωνεῖ μ’ ἔτι, ἀλλ’ ὡς μεθήσων μήποθ’, ὧδ’ ὁρᾷ πάλιν.
Ὦ λιμένες, ὦ προβλῆτες, ὦ ξυνουσίαι θηρῶν ὀρείων, ὦ καταρρῶγες πέτραι, ὑμῖν τάδ’, οὐ γὰρ ἄλλον οἶδ’ ὅτῳ λέγω, ἀνακλαίομαι παροῦσι τοῖς εἰωθόσιν οἷ’ ἔργ’ ὁ παῖς μ’ ἔδρασεν οὑξ Ἀχιλλέως· ὀμόσας ἀπάξειν οἴκαδ’, ἐς Τροίαν μ’ ἄγει· προσθείς τε χεῖρα δεξιάν, τὰ τόξα μου ἱερὰ λαβὼν τοῦ Ζηνὸς Ἡρακλέους ἔχει, καὶ τοῖσιν Ἀργείοισι φήνασθαι θέλει.
Ὡς ἄνδρ’ ἑλὼν ἰσχυρὸν ἐκ βίας μ’ ἄγει, κοὐκ οἶδ’ ἐναίρων νεκρόν, ἢ καπνοῦ σκιάν, εἴδωλον ἄλλως· οὐ γὰρ ἂν σθένοντά γε εἷλέν μ’· ἐπεὶ οὐδ’ ἂν ὧδ’ ἔχοντ’, εἰ μὴ δόλῳ.
Νῦν δ’ ἠπάτημαι δύσμορος· τί χρή με δρᾶν; <Ἀλλ’> ἀπόδος· ἀλλὰ νῦν ἔτ’ ἐν σαυτῷ γενοῦ.
Τί φῄς; σιωπᾷς. Οὐδέν εἰμ’ ὁ δύσμορος.
Ὦ σχῆμα πέτρας δίπυλον, αὖθις αὖ πάλιν εἴσειμι πρὸς σὲ ψιλός, οὐκ ἔχων τροφήν, ἀλλ’ αὐανοῦμαι τῷδ’ ἐν αὐλίῳ μόνος, οὐ πτηνὸν ὄρνιν, οὐδὲ θῆρ’ ὀρειβάτην τόξοις ἐναίρων τοισίδ’, ἀλλ’ αὐτὸς τάλας θανὼν παρέξω δαῖθ’ ὑφ’ ὧν ἐφερβόμην, καί μ’ οὓς ἐθήρων πρόσθε θηράσουσι νῦν· φόνον φόνου δὲ ῥύσιον τείσω τάλας πρὸς τοῦ δοκοῦντος οὐδὲν εἰδέναι κακόν.
Ὄλοιο—μήπω, πρὶν μάθοιμ’ εἰ καὶ πάλιν γνώμην μετοίσεις· εἰ δὲ μή, θάνοις κακῶς.
Τί δρῶμεν; ἐν σοὶ καὶ τὸ πλεῖν ἡμᾶς, ἄναξ, ἤδη ’στὶ καὶ τοῖς τοῦδε προσχωρεῖν λόγοις.
Ἐμοὶ μὲν οἶκτος δεινὸς ἐμπέπτωκέ τις τοῦδ’ ἀνδρὸς οὐ νῦν πρῶτον, ἀλλὰ καὶ πάλαι.
Ἐλέησον, ὦ παῖ, πρὸς θεῶν, καὶ μὴ παρῇς σαυτοῦ βροτοῖς ὄνειδος ἐκκλέψας ἐμέ.
Οἴμοι, τί δράσω; μήποτ’ ὤφελον λιπεῖν τὴν Σκῦρον· οὕτω τοῖς παροῦσιν ἄχθομαι.
Οὐκ εἶ κακὸς σύ, πρὸς κακῶν δ’ ἀνδρῶν μαθὼν ἔοικας ἥκειν αἰσχρά· νῦν δ’ ἄλλοισι δοὺς οἷς εἰκός, ἔκπλει, τἀμά μοι μεθεὶς ὅπλα.
Τί δρῶμεν, ἄνδρες; Ὦ κάκιστ’ ἀνδρῶν, τί δρᾷς; Οὐκ εἶ, μεθεὶς τὰ τόξα ταῦτ’ ἐμοί, πάλιν; Οἴμοι, τίς ἁνήρ; ἆρ’ Ὀδυσσέως κλύω; Ὀδυσσέως, σάφ’ ἴσθ’, ἐμοῦ γ’, ὃν εἰσορᾷς.
Οἴμοι· πέπραμαι κἀπόλωλ’· ὅδ’ ἦν ἄρα ὁ ξυλλαβών με κἀπονοσφίσας ὅπλων.
Ἐγώ, σάφ’ ἴσθ’, οὐκ ἄλλος· ὁμολογῶ τάδε.
Ἀπόδος, ἄφες μοι, παῖ, τὰ τόξα. Τοῦτο μέν, οὐδ’ ἢν θέλῃ, δράσει ποτ’· ἀλλὰ καὶ σὲ δεῖ στείχειν ἅμ’ αὐτοῖς, ἢ βίᾳ στελοῦσί σε.
Ἔμ’, ὦ κακῶν κάκιστε καὶ τολμήστατε, οἵδ’ ἐκ βίας ἄξουσιν; Ἢν μὴ ’ρπῃς ἑκών.
Ὦ Λημνία χθὼν καὶ τὸ παγκρατὲς σέλας Ἡφαιστότευκτον, ταῦτα δῆτ’ ἀνασχετά, εἴ μ’ οὗτος ἐκ τῶν σῶν ἀπάξεται βίᾳ; Ζεύς ἐσθ’, ἵν’ εἰδῇς, Ζεύς, ὁ τῆσδε γῆς κρατῶν, Ζεύς, ᾧ δέδοκται ταῦθ’· ὑπηρετῶ δ’ ἐγώ.
Ὦ μῖσος, οἷα κἀξανευρίσκεις λέγειν· θεοὺς προτείνων τοὺς θεοὺς ψευδεῖς τίθης.
Οὔκ, ἀλλ’ ἀληθεῖς. Ἡ δ’ ὁδὸς πορευτέα.
Οὔ φημ’ ἔγωγε. Φημί· πειστέον τάδε.
Οἴμοι τάλας. Ἡμᾶς μὲν ὡς δούλους σαφῶς πατὴρ ἄρ’ ἐξέφυσεν, οὐδ’ ἐλευθέρους.
Οὔκ, ἀλλ’ ὁμοίους τοῖς ἀρίστοισιν, μεθ’ ὧν Τροίαν σ’ ἑλεῖν δεῖ καὶ κατασκάψαι βίᾳ.
Οὐδέποτέ γ’· οὐδ’ ἢν χρῇ με πᾶν παθεῖν κακόν, ἕως ἂν ᾖ μοι γῆς τόδ’ αἰπεινὸν βάθρον.
Τί δ’ ἐργασείεις; Κρᾶτ’ ἐμὸν τόδ’ αὐτίκα πέτρᾳ πέτρας ἄνωθεν αἱμάξω πεσών.
Ξυλλάβετέ γ’ αὐτόν· μὴ ’πὶ τῷδ’ ἔστω τάδε.
Ὦ χεῖρες, οἷα πάσχετ’ ἐν χρείᾳ φίλης νευρᾶς, ὑπ’ ἀνδρὸς τοῦδε συνθηρώμεναι.
Ὦ μηδὲν ὑγιὲς μηδ’ ἐλεύθερον φρονῶν, οἷ’ αὖ μ’ ὑπῆλθες, ὥς μ’ ἐθηράσω, λαβὼν πρόβλημα σαυτοῦ παῖδα τόνδ’ ἀγνῶτ’ ἐμοί, ἀνάξιον μὲν σοῦ, κατάξιον δ’ ἐμοῦ, ὃς οὐδὲν ᾔδει πλὴν τὸ προσταχθὲν ποεῖν, δῆλος δὲ καὶ νῦν ἐστιν ἀλγεινῶς φέρων οἷς τ’ αὐτὸς ἐξήμαρτεν οἷς τ’ ἐγὼ ’παθον.
Ἀλλ’ ἡ κακὴ σὴ διὰ μυχῶν βλέπουσ’ ἀεὶ ψυχή νιν ἀφυῆ τ’ ὄντα κοὐ θέλονθ’ ὅμως εὖ προὐδίδαξεν ἐν κακοῖς εἶναι σοφόν.
Καὶ νῦν ἔμ’, ὦ δύστηνε, συνδήσας νοεῖς ἄγειν ἀπ’ ἀκτῆς τῆσδ’, ἐν ᾗ με προὐβάλου ἄφιλον, ἔρημον, ἄπολιν, ἐν ζῶσιν νεκρόν; Φεῦ.Ὄλοιο· καί σοι πολλάκις τόδ’ ηὐξάμην.
Ἀλλ’, οὐ γὰρ οὐδὲν θεοὶ νέμουσιν ἡδύ μοι, σὺ μὲν γέγηθας ζῶν, ἐγὼ δ’ ἀλγύνομαι τοῦτ’ αὔθ’, ὅτι ζῶ σὺν κακοῖς πολλοῖς τάλας, γελώμενος πρὸς σοῦ τε καὶ τῶν Ἀτρέως διπλῶν στρατηγῶν, οἷς σὺ ταῦθ’ ὑπηρετεῖς.
Καίτοι σὺ μὲν κλοπῇ τε κἀνάγκῃ ζυγεὶς ἔπλεις ἅμ’ αὐτοῖς, ἐμὲ δὲ τὸν πανάθλιον, ἑκόντα πλεύσανθ’ ἑπτὰ ναυσὶ ναυβάτην, ἄτιμον ἔβαλον, ὡς σὺ φῄς, κεῖνοι δὲ σέ.
Καὶ νῦν τί μ’ ἄγετε; τί μ’ ἀπάγεσθε; τοῦ χάριν; ὃς οὐδέν εἰμι καὶ τέθνηχ’ ὑμῖν πάλαι.
Πῶς, ὦ θεοῖς ἔχθιστε, νῦν οὐκ εἰμί σοι χωλός, δυσώδης; πῶς θεοῖς ἔξεστ’, ἐμοῦ πλεύσαντος, αἴθειν ἱερά, πῶς σπένδειν ἔτι; αὕτη γὰρ ἦν σοι πρόφασις ἐκβαλεῖν ἐμέ.
Κακῶς ὄλοισθ’· ὀλεῖσθε δ’ ἠδικηκότες τὸν ἄνδρα τόνδε, θεοῖσιν εἰ δίκης μέλει.
Ἔξοιδα δ’ ὡς μέλει γ’· ἐπεὶ οὔποτ’ ἂν στόλον ἐπλεύσατ’ ἂν τόνδ’ οὕνεκ’ ἀνδρὸς ἀθλίου, εἰ μή τι κέντρον θεῖον ἦγ’ ὑμᾶς ἐμοῦ.
Ἀλλ’, ὦ πατρῴα γῆ θεοί τ’ ἐπόψιοι, τείσασθε, τείσασθ’ ἀλλὰ τῷ χρόνῳ ποτὲ ξύμπαντας αὐτούς, εἴ τι κἄμ’ οἰκτίρετε· ὡς ζῶ μὲν οἰκτρῶς, εἰ δ’ ἴδοιμ’ ὀλωλότας τούτους, δοκοῖμ’ ἂν τῆς νόσου πεφευγέναι.
Βαρύς τε καὶ βαρεῖαν ὁ ξένος φάτιν τήνδ’ εἶπ’, Ὀδυσσεῦ, κοὐχ ὑπείκουσαν κακοῖς· Πόλλ’ ἂν λέγειν ἔχοιμι πρὸς τὰ τοῦδ’ ἔπη, εἴ μοι παρείκοι· νῦν δ’ ἑνὸς κρατῶ λόγου.
Οὗ γὰρ τοιούτων δεῖ, τοιοῦτός εἰμ’ ἐγώ· χὤπου δικαίων κἀγαθῶν ἀνδρῶν κρίσις, οὐκ ἂν λάβοις μου μᾶλλον οὐδέν’ εὐσεβῆ.
Νικᾶν γε μέντοι πανταχοῦ χρῄζων ἔφυν, πλὴν εἰς σέ· νῦν δὲ σοί γ’ ἑκὼν ἐκστήσομαι.
Ἄφετε γὰρ αὐτόν, μηδὲ προσψαύσητ’ ἔτι· ἐᾶτε μίμνειν. Οὐδὲ σοῦ προσχρῄζομεν, τά γ’ ὅπλ’ ἔχοντες ταῦτ’· ἐπεὶ πάρεστι μὲν Τεῦκρος παρ’ ἡμῖν, τήνδ’ ἐπιστήμην ἔχων, ἐγώ θ’, ὃς οἶμαι σοῦ κάκιον οὐδὲν ἂν τούτων κρατύνειν, μηδ’ ἐπιθύνειν χερί.
Τί δῆτα σοῦ δεῖ; χαῖρε τὴν Λῆμνον πατῶν· ἡμεῖς δ’ ἴωμεν· καὶ τάχ’ ἂν τὸ σὸν γέρας τιμὴν ἐμοὶ νείμειεν, ἣν σὲ χρῆν ἔχειν.
Οἴμοι· τί δράσω δύσμορος; Σὺ τοῖς ἐμοῖς ὅπλοισι κοσμηθεὶς ἐν Ἀργείοις φανῇ; Μή μ’ ἀντιφώνει μηδέν, ὡς στείχοντα δή.
Ὦ σπέρμ’ Ἀχιλλέως, οὐδὲ σοῦ φωνῆς ἔτι γενήσομαι προσφθεγκτός, ἀλλ’ οὕτως ἄπει; Χώρει σύ· μὴ πρόσλευσσε, γενναῖός περ ὤν, ἡμῶν ὅπως μὴ τὴν τύχην διαφθερεῖς.
Ἦ καὶ πρὸς ὑμῶν ὧδ’ ἔρημος, ὦ ξένοι, λειφθήσομαι δὴ κοὐκ ἐποικτιρεῖτέ με; Ὅδ’ ἐστὶν ἡμῶν ναυκράτωρ ὁ παῖς· ὅσ’ ἂν οὗτος λέγῃ σοι, ταῦτά σοι χἠμεῖς φαμεν.
Ἀκούσομαι μὲν ὡς ἔφυν οἴκτου πλέως πρὸς τοῦδ’· ὅμως δὲ μείνατ’, εἰ τούτῳ δοκεῖ, χρόνον τοσοῦτον εἰς ὅσον τά τ’ ἐκ νεὼς στείλωσι ναῦται καὶ θεοῖς εὐξώμεθα.
χοὖτος τάχ’ ἂν φρόνησιν ἐν τούτῳ λάβοι λῴω τιν’ ἡμῖν. Νὼ μὲν οὖν ὁρμώμεθον, ὑμεῖς δ’, ὅταν καλῶμεν, ὁρμᾶσθαι ταχεῖς.
Ὦ κοίλας πέτρας γύαλον  θερμὸν καὶ παγετῶδες, ὥς σ’ οὐκ ἔμελλον ἄρ’, ὦ τάλας, λείψειν οὐδέποτ’, ἀλλά μοι καὶ θνῄσκοντι συνείσῃ.
Ὤμοι μοί μοι.
Ὦ πληρέστατον αὔλιον λύπας τᾶς ἀπ’ ἐμοῦ τάλαν, τίπτ’ αὖ μοι τὸ κατ’ ἦμαρ ἔς- ται; τοῦ ποτε τεύξομαι σιτονόμου μέλεος πόθεν ἐλπίδος; ἴθ’ αἰθέρος ἄνω πτωκάδες ὀξυτόνου διὰ πνεύματος· ἅλωσιν οὐκέτ’ ἴσχω.
Σύ τοι σύ τοι κατηξίω- σας, ὦ βαρύποτμ’, οὐκ ἄλλοθεν ἁ τύχα ἅδ’ ἀπὸ μείζονος, εὖτέ γε παρὸν φρονῆσαι τοῦ λῴονος δαίμονος εἵ- λου τὸ κάκιον αἰνεῖν.
Ὦ τλάμων τλάμων ἄρ’ ἐγὼ  καὶ μόχθῳ λωβατός, ὃς ἤ- δη μετ’ οὐδενὸς ὕστερον ἀνδρῶν εἰσοπίσω τάλας ναίων ἐνθάδ’ ὀλοῦμαι, αἰαῖ αἰαῖ, οὐ φορβὰν ἔτι προσφέρων, οὐ πτανῶν ἀπ’ ἐμῶν ὅπλων κραταιαῖς μετὰ χερσὶν ἴς- χων· ἀλλά μοι ἄσκοπα κρυπτά τ’ ἔπη δολερᾶς ὑπέδυ φρενός· ἰδοίμαν δέ νιν, τὸν τάδε μησάμενον, τὸν ἴσον χρόνον ἐμὰς λαχόντ’ ἀνίας.
Πότμος, <πότμος> σε δαιμόνων τάδ’, οὐδὲ σέ γε δόλος ἔσχ’ ὑπὸ χειρὸς ἐμᾶς· στυγερὰν ἔχε δύσποτμον ἀρὰν ἐπ’ ἄλλοις· καὶ γὰρ ἐμοὶ τοῦτο μέλει, μὴ φιλότητ’ ἀπώσῃ.
Οἴμοι μοι, καί που πολιᾶς  πόντου θινὸς ἐφήμενος, γελᾷ μου, χερὶ πάλλων τὰν ἐμὰν μελέου τροφάν, τὰν οὐδείς ποτ’ ἐβάστασεν.
Ὦ τόξον φίλον, ὦ φίλων χειρῶν ἐκβεβιασμένον, ἦ που ἐλεινὸν ὁρᾷς, φρένας εἴ τινας ἔχεις, τὸν Ἡράκλειον ἄθλιον ὧδέ σοι οὐκέτι χρησόμενον τὸ μεθύστερον, ἄλλου δ’ ἐν μεταλλαγᾷ πολυμηχάνου ἀνδρὸς ἐρέσσῃ, ὁρῶν μὲν αἰσχρὰς ἀπάτας, στυγνόν τε φῶτ’ ἐχθοδοπόν, μυρί’ ἀπ’ αἰσχρῶν ἀνατέλλονθ’ ὅσ’ ἐφ’ ἡ- μῖν κάκ’ ἐμήσατ’ οὐδείς.
Ἀνδρός τοι τὸ μὲν εὖ δίκαιον εἰπεῖν, εἰπόντος δὲ μὴ φθονερὰν ἐξῶσαι γλώσσας ὀδύναν.
Κεῖνος δ’ εἷς ἀπὸ πολλῶν ταχθεὶς τῶνδ’ ἐφημοσύνᾳ κοινὰν ἤνυσεν ἐς φίλους ἀρωγάν.
Ὦ πταναὶ θῆραι χαροπῶν τ’  ἔθνη θηρῶν, οὓς ὅδ’ ἔχει χῶρος οὐρεσιβώτας, φυγᾷ μ’ οὐκέτ’ ἀπ’ αὐλίων πελᾶτ’· οὐ γὰρ ἔχω χεροῖν τὰν πρόσθεν βελέων ἀλκάν, ὦ δύστανος ἐγὼ τανῦν, ἀλλ’ ἀνέδην ὅδε χῶρος ἐρύκεται, οὐκέτι φοβητὸς ὑμῖν.
Ἕρπετε, νῦν καλὸν ἀντίφονον κορέσαι στόμα πρὸς χάριν ἐμᾶς σαρκὸς αἰόλας· ἀπὸ γὰρ βίον αὐτίκα λείψω.
Πόθεν γὰρ ἔσται βιοτά; τίς ὧδ’ ἐν αὔραις τρέφεται, μηκέτι μηδενὸς κρατύνων ὅσα πέμ- πει βιόδωρος αἶα; Πρὸς θεῶν, εἴ τι σέβῃ ξένον, πέλασσον, εὐνοίᾳ πάσᾳ πελάταν· ἀλλὰ γνῶθ’, εὖ γνῶθ’, ὅτι σὸν κῆρα τάνδ’ ἀποφεύγειν· οἰκτρὰ γὰρ βόσκειν, ἀδαὴς δ’ ἔχειν μυρίον ἄχθος ὃ ξυνοικεῖ.
Πάλιν, πάλιν παλαιὸν ἄλ- γημ’ ὑπέμνασας, ὦ λῷστε τῶν πρὶν ἐντόπων.
Τί μ’ ὤλεσας; τί μ’ εἴργασαι; Τί τοῦτ’ ἔλεξας; Εἰ σὺ τὰν ἐμοὶ στυγερὰν Τρῳάδα γᾶν μ’ ἤλπισας ἄξειν.
Τόδε γὰρ νοῶ κράτιστον.
Ἀπό νύν με λείπετ’ ἤδη.
Φίλα μοι, φίλα ταῦτα παρήγγει- λας ἑκόντι τε πράσσειν.
Ἴωμεν, ἴωμενναὸς ἵν’ ἡμῖν τέτακται.
Μή, πρὸς ἀραίου Διός, ἔλ- θῃς, ἱκετεύω.
Μετρίαζ’.
Ὦ ξένοι, μείνατε, πρὸς θεῶν. Τί θροεῖς; Αἰαῖ αἰαῖ, δαίμων δαίμων· ἀπόλωλ’ ὁ τάλας· ὦ πούς, πούς, τί σ’ ἔτ’ ἐν βίῳ τεύξω τῷ μετόπιν τάλας; Ὦ ξένοι, ἔλθετ’ ἐπήλυδες αὖθις.
Τί ῥέξοντες ἀλλοκότῳ γνώμᾳ τῶν πάρος, ὧν προὔφαινες; Οὔτοι νεμεσητὸν ἀλύοντα χειμερίῳ λύπᾳ καὶ παρὰ νοῦν θροεῖν.
Βᾶθί νυν, ὦ τάλαν, ὥς σε κελεύομεν.
Οὐδέποτ’ οὐδέποτ’, ἴσθι τόδ’ ἔμπεδον, οὐδ’ εἰ πυρφόρος ἀστεροπητὴς βροντᾶς αὐγαῖς μ’ εἶσι φλογίζων.
Ἐρρέτω Ἴλιον, οἵ θ’ ὑπ’ ἐκείνῳ πάντες ὅσοι τόδ’ ἔτλασαν ἐμοῦ ποδὸς ἄρθρον ἀπῶσαι.
Ἀλλ’, ὦ ξένοι, ἕν γέ μοι εὖχος ὀρέξατε.
Ποῖον ἐρεῖς τόδ’ ἔπος; Ξίφος, εἴ ποθεν, ἢ γένυν ἢ βελέων τι προπέμψατε.
Ὡς τίνα <δὴ> ῥέξῃς παλάμαν ποτέ; Κρᾶτ’ ἀπὸ πάντα καὶ ἄρθρα τέμω χερί· φονᾷ, φονᾷ νόος ἤδη.
Τί ποτε; Πατέρα ματεύων.
Ποῖ γᾶς; Ἐς Ἅιδου· οὐ γὰρ [ἐστ’] ἐν φάει γ’ ἔτι.
Ὢ πόλις, ὢ [πόλις] πατρία, πῶς ἂν εἰσίδοιμί σ’ ἄθλιός γ’ ἀνήρ, ὅς γε σὰν λιπὼν ἱερὰν λιβάδ’ ἐχθροῖς<ιν> ἔβαν Δαναοῖς ἀρωγός; ἔτ’ οὐδέν εἰμι.
Ἐγὼ μὲν ἤδη καὶ πάλαι νεὼς ὁμοῦ στείχων ἂν ἦ σοι τῆς ἐμῆς, εἰ μὴ πέλας Ὀδυσσέα στείχοντα τόν τ’ Ἀχιλλέως γόνον πρὸς ἡμᾶς δεῦρ’ ἰόντ’ ἐλεύσσομεν.
Οὐκ ἂν φράσειας ἥντιν’ αὖ παλίντροπος κέλευθον ἕρπεις ὧδε σὺν σπουδῇ ταχύς; Λύσων ὅσ’ ἐξήμαρτον ἐν τῷ πρὶν χρόνῳ.
Δεινόν γε φωνεῖς· ἡ δ’ ἁμαρτία τίς ἦν; Ἣν σοὶ πιθόμενος τῷ τε σύμπαντι στρατῷ— Ἔπραξας ἔργον ποῖον ὧν οὔ σοι πρέπον; Ἀπάταισιν αἰσχραῖς ἄνδρα καὶ δόλοις ἑλών.
Τὸν ποῖον; ὤμοι· μῶν τι βουλεύῃ νέον; Νέον μὲν οὐδέν, τῷ δὲ Ποίαντος τόκῳ— Τί χρῆμα δράσεις; ὥς μ’ ὑπῆλθέ τις φόβος.
Παρ’ οὗπερ ἔλαβον τάδε τὰ τόξ’, αὖθις πάλιν— Ὦ Ζεῦ, τί λέξεις; οὔ τί που δοῦναι νοεῖς; Αἰσχρῶς γὰρ αὐτὰ κοὐ δίκῃ λαβὼν ἔχω.
Πρὸς θεῶν, πότερα δὴ κερτομῶν λέγεις τάδε; Εἰ κερτόμησίς ἐστι τἀληθῆ λέγειν.
Τί φῄς, Ἀχιλλέως παῖ; τίν’ εἴρηκας λόγον; Δὶς ταὐτὰ βούλει καὶ τρὶς ἀναπολεῖν μ’ ἔπη; Ἀρχὴν κλύειν ἂν οὐδ’ ἅπαξ ἐβουλόμην.
Εὖ νῦν ἐπίστω πάντ’ ἀκηκοὼς λόγον.
Ἔστιν τις, ἔστιν ὅς σε κωλύσει τὸ δρᾶν.
Τί φῄς; τίς ἔσται μ’ οὑπικωλύσων τάδε; Ξύμπας Ἀχαιῶν λαός, ἐν δὲ τοῖς ἐγώ.
Σοφὸς πεφυκὼς οὐδὲν ἐξαυδᾷς σοφόν.
Σὺ δ’ οὔτε φωνεῖς οὔτε δρασείεις σοφά.
Ἀλλ’ εἰ δίκαια, τῶν σοφῶν κρείσσω τάδε.
Καὶ πῶς δίκαιον, ἅ γ’ ἔλαβες βουλαῖς ἐμαῖς, πάλιν μεθεῖναι ταῦτα; Τὴν ἁμαρτίαν αἰσχρὰν ἁμαρτὼν ἀναλαβεῖν πειράσομαι.
Στρατὸν δ’ Ἀχαιῶν οὐ φοβῇ, πράσσων τάδε; Ξὺν τῷ δικαίῳ τὸν σὸν οὐ ταρβῶ <στρατόν>. .  .  .  .  .  .  .  .  .  .  φόβον Ἀλλ’ οὐδέ τοι σῇ χειρὶ πείθομαι τὸ δρᾶν.
Οὔ τἄρα Τρωσίν, ἀλλὰ σοὶ μαχούμεθα.
Ἔστω τὸ μέλλον. Χεῖρα δεξιὰν ὁρᾷς κώπης ἐπιψαύουσαν; Ἀλλὰ κἀμέ τοι ταὐτὸν τόδ’ ὄψει δρῶντα κοὐ μέλλοντ’ ἔτι.
Καίτοι σ’ ἐάσω· τῷ δὲ σύμπαντι στρατῷ λέξω τάδ’ ἐλθών, ὅς σε τιμωρήσεται.
Ἐσωφρόνησας· κἂν τὰ λοίφ’ οὕτω φρονῇς, ἴσως ἂν ἐκτὸς κλαυμάτων ἔχοις πόδα.
Σὺ δ’, ὦ Ποίαντος παῖ, Φιλοκτήτην λέγω, ἔξελθ’ ἀμείψας τάσδε πετρήρεις στέγας.
Τίς αὖ παρ’ ἄντροις θόρυβος ἵσταται βοῆς; τί μ’ ἐκκαλεῖσθε; τοῦ κεχρημένοι, ξένοι; Ὤμοι· κακὸν τὸ χρῆμα. Μῶν τί μοι μέγα πάρεστε πρὸς κακοῖσι πέμποντες κακόν; Θάρσει· λόγους δ’ ἄκουσον οὓς ἥκω φέρων.
Δέδοικ’ ἔγωγε. Καὶ τὰ πρὶν γὰρ ἐκ λόγων καλῶν κακῶς ἔπραξα σοῖς πεισθεὶς λόγοις.
Οὔκουν ἔνεστι καὶ μεταγνῶναι πάλιν; Τοιοῦτος ἦσθα τοῖς λόγοισι χὤτε μου τὰ τόξ’ ἔκλεπτες πιστὸς ἀτηρὸς λάθρᾳ.
Ἀλλ’ οὔ τι μὴν νῦν· βούλομαι δέ σου κλύειν πότερα δέδοκταί σοι μένοντι καρτερεῖν, ἢ πλεῖν μεθ’ ἡμῶν. Παῦε, μὴ λέξῃς πέρα· μάτην γὰρ ἃν εἴπῃς γε πάντ’ εἰρήσεται.
Οὕτω δέδοκται; Καὶ πέρα γ’ ἴσθ’ ἢ λέγω.
Ἀλλ’ ἤθελον μὲν ἄν σε πεισθῆναι λόγοις ἐμοῖσιν· εἰ δὲ μή τι πρὸς καιρὸν λέγων κυρῶ, πέπαυμαι. Πάντα γὰρ φράσεις μάτην.
οὐ γάρ ποτ’ εὔνουν τὴν ἐμὴν κτήσῃ φρένα, ὅστις γ’ ἐμοῦ δόλοισι τὸν βίον λαβὼν ἀπεστέρηκας· κᾆτα νουθετεῖς ἐμὲ ἐλθών, ἀρίστου πατρὸς ἔχθιστος γεγώς.
Ὄλοισθ’, Ἀτρεῖδαι μὲν μάλιστ’, ἔπειτα δὲ ὁ Λαρτίου παῖς, καὶ σύ. Μὴ ’πεύξῃ πέρα· δέχου δὲ χειρὸς ἐξ ἐμῆς βέλη τάδε.
Πῶς εἶπας; ἆρα δεύτερον δολούμεθα; Ἀπώμοσ’ ἁγνοῦ Ζηνὸς ὕψιστον σέβας.
Ὦ φίλτατ’ εἰπών, εἰ λέγεις ἐτήτυμα.
Τοὔργον παρέσται φανερόν· ἀλλὰ δεξιὰν πρότεινε χεῖρα, καὶ κράτει τῶν σῶν ὅπλων.
Ἐγὼ δ’ ἀπαυδῶ γ’, ᾧ θεοὶ ξυνίστορες, ὑπέρ <τ’> Ἀτρειδῶν τοῦ τε σύμπαντος στρατοῦ.
Τέκνον, τίνος φώνημα; μῶν Ὀδυσσέως ἐπῃσθόμην; Σάφ’ ἴσθι· καὶ πέλας γ’ ὁρᾷς, ὅς σ’ ἐς τὰ Τροίας πεδί’ ἀποστελῶ βίᾳ, ἐάν τ’ Ἀχιλλέως παῖς ἐάν τε μὴ θέλῃ.
Ἀλλ’ οὔ τι χαίρων, ἢν τόδ’ ὀρθωθῇ βέλος.
Ἆ, μηδαμῶς, μὴ πρὸς θεῶν, μεθῇς βέλος.
Μέθες με, πρὸς θεῶν, χεῖρα, φίλτατον τέκνον.
Οὐκ ἂν μεθείην. Φεῦ· τί μ’ ἄνδρα πολέμιον ἐχθρόν τ’ ἀφείλου μὴ κτανεῖν τόξοις ἐμοῖς; Ἀλλ’ οὔτ’ ἐμοὶ τοῦτ’ ἐστὶν οὔτε σοὶ καλόν.
Ἀλλ’ οὖν τοσοῦτόν γ’ ἴσθι, τοὺς πρώτους στρατοῦ, τοὺς τῶν Ἀχαιῶν ψευδοκήρυκας, κακοὺς ὄντας πρὸς αἰχμήν, ἐν δὲ τοῖς λόγοις θρασεῖς.
Εἶεν· τὰ μὲν δὴ τόξ’ ἔχεις, κοὐκ ἔσθ’ ὅτου ὀργὴν ἔχοις ἂν οὐδὲ μέμψιν εἰς ἐμέ.
Ξύμφημι, τὴν φύσιν δ’ ἔδειξας, ὦ τέκνον, ἐξ ἧς ἔβλαστες, οὐχὶ Σισύφου πατρός, ἀλλ’ ἐξ Ἀχιλλέως, ὃς μετὰ ζώντων ὅτ’ ἦν ἤκου’ ἄριστα, νῦν δὲ τῶν τεθνηκότων.
Ἥσθην πατέρα τὸν ἀμὸν εὐλογοῦντά σε αὐτόν τ’ ἔμ’· ὧν δέ σου τυχεῖν ἐφίεμαι ἄκουσον. Ἀνθρώποισι τὰς μὲν ἐκ θεῶν τύχας δοθείσας ἔστ’ ἀναγκαῖον φέρειν· ὅσοι δ’ ἑκουσίοισιν ἔγκεινται βλάβαις, ὥσπερ σύ, τούτοις οὔτε συγγνώμην ἔχειν δίκαιόν ἐστιν οὔτ’ ἐποικτίρειν τινά.
Σὺ δ’ ἠγρίωσαι, κοὔτε σύμβουλον δέχῃ, ἐάν τε νουθετῇ τις εὐνοίᾳ λέγων, στυγεῖς πολέμιον δυσμενῆ θ’ ἡγούμενος.
Ὅμως δὲ λέξω· Ζῆνα δ’ ὅρκιον καλῶ· καὶ ταῦτ’ ἐπίστω, καὶ γράφου φρενῶν ἔσω.
Σὺ γὰρ νοσεῖς τόδ’ ἄλγος ἐκ θείας τύχης, Χρύσης πελασθεὶς φύλακος, ὃς τὸν ἀκαλυφῆ σηκὸν φυλάσσει κρύφιος οἰκουρῶν ὄφις.
Καὶ παῦλαν ἴσθι τῆσδε μή ποτ’ ἂν τυχεῖν νόσου βαρείας, ἕως ἂν αὑτὸς ἥλιος ταύτῃ μὲν αἴρῃ, τῇδε δ’ αὖ δύνῃ πάλιν, πρὶν ἂν τὰ Τροίας πεδί’ ἑκὼν αὐτὸς μόλῃς, καὶ τῶν παρ’ ἡμῖν ἐντυχὼν Ἀσκληπιδῶν νόσου μαλαχθῇς τῆσδε, καὶ τὰ πέργαμα ξὺν τοῖσδε τόξοις ξύν τ’ ἐμοὶ πέρσας φανῇς.
Ὡς δ’ οἶδα ταῦτα τῇδ’ ἔχοντ’ ἐγὼ φράσω.
Ἀνὴρ γὰρ ἡμῖν ἔστιν ἐκ Τροίας ἁλούς, Ἕλενος ἀριστόμαντις, ὃς λέγει σαφῶς ὡς δεῖ γενέσθαι ταῦτα· καὶ πρὸς τοῖσδ’ ἔτι, ὡς ἔστ’ ἀνάγκη τοῦ παρεστῶτος θέρους Τροίαν ἁλῶναι πᾶσαν· ἢ δίδωσ’ ἑκὼν κτείνειν ἑαυτόν, ἢν τάδε ψευσθῇ λέγων.
Ταῦτ’ οὖν ἐπεὶ κάτοισθα, συγχώρει θέλων· καλὴ γὰρ ἡ ’πίκτησις, Ἑλλήνων ἕνα κριθέντ’ ἄριστον, τοῦτο μὲν παιωνίας ἐς χεῖρας ἐλθεῖν, εἶτα τὴν πολύστονον Τροίαν ἑλόντα κλέος ὑπέρτατον λαβεῖν.
Ὦ στυγνὸς αἰών, τί μ’ ἔτι δῆτ’ ἔχεις ἄνω βλέποντα κοὐκ ἀφῆκας εἰς Ἅιδου μολεῖν; Οἴμοι, τί δράσω; πῶς ἀπιστήσω λόγοις τοῖς τοῦδ’ ὃς εὔνους ὢν ἐμοὶ παρῄνεσεν; Ἀλλ’ εἰκάθω δῆτ’; εἶτα πῶς ὁ δύσμορος εἰς φῶς τάδ’ ἔρξας εἶμι; τῷ προσήγορος; Πῶς, ὦ τὰ πάντ’ ἰδόντες ἀμφ’ ἐμοὶ κύκλοι, ταῦτ’ ἐξανασχήσεσθε, τοῖσιν Ἀτρέως ἐμὲ ξυνόντα παισίν, οἵ μ’ ἀπώλεσαν; πῶς τῷ πανώλει παιδὶ τῷ Λαερτίου; οὐ γάρ με τἄλγος τῶν παρελθόντων δάκνει, ἀλλ’ οἷα χρὴ παθεῖν με πρὸς τούτων ἔτι δοκῶ προλεύσσειν· οἷς γὰρ ἡ γνώμη κακῶν μήτηρ γένηται, τἄλλα παιδεύει κακά.
Καὶ σοῦ δ’ ἔγωγε θαυμάσας ἔχω τόδε· χρῆν γάρ σε μήτ’ αὐτόν ποτ’ ἐς Τροίαν μολεῖν, ἡμᾶς τ’ ἀπείργειν, οἵ γε σοῦ καθύβρισαν, πατρὸς γέρας συλῶντες· εἶτα τοῖσδε σὺ εἶ ξυμμαχήσων κἄμ’ ἀναγκάζεις τόδε; Μὴ δῆτα, τέκνον· ἀλλ’, ἅ μοι ξυνώμοσας, πέμψον πρὸς οἴκους, καὐτὸς ἐν Σκύρῳ μένων ἔα κακῶς αὐτοὺς ἀπόλλυσθαι κακούς.
Χοὔτω διπλῆν μὲν ἐξ ἐμοῦ κτήσῃ χάριν, διπλῆν δὲ πατρὸς κοὐ κακοὺς ἐπωφελῶν δόξεις ὅμοιος τοῖς κακοῖς πεφυκέναι.
Λέγεις μὲν εἰκότ’, ἀλλ’ ὅμως σε βούλομαι θεοῖς τε πιστεύσαντα τοῖς τ’ ἐμοῖς λόγοις φίλου μετ’ ἀνδρὸς τοῦδε τῆσδ’ ἐκπλεῖν χθονός.
Ἦ πρὸς τὰ Τροίας πεδία καὶ τὸν Ἀτρέως ἔχθιστον υἱὸν τῷδε δυστήνῳ ποδί; Πρὸς τοὺς μὲν οὖν σε τήνδε τ’ ἔμπυον βάσιν παύσοντας ἄλγους κἀποσώσοντας νόσου.
Ὦ δεινὸν αἶνον αἰνέσας, τί φῄς ποτε; Ἃ σοί τε κἀμοὶ λῷσθ’ ὁρῶ τελούμενα.
Καὶ ταῦτα λέξας οὐ καταισχύνῃ θεούς; Πῶς γάρ τις αἰσχύνοιτ’ ἂν ὠφελούμενος; Λέγεις δ’ Ἀτρείδαις ὄφελος, ἢ ’π’ ἐμοὶ τόδε; Σοί που, φίλος γ’ ὤν, χὠ λόγος τοιόσδε μου.
Πῶς, ὅς γε τοῖς ἐχθροῖσί μ’ ἐκδοῦναι θέλεις; Ὦ τᾶν, διδάσκου μὴ θρασύνεσθαι κακοῖς.
Ὀλεῖς με, γιγνώσκω σε, τοῖσδε τοῖς λόγοις.
Οὔκουν ἔγωγε· φημὶ δ’ οὔ σε μανθάνειν.
Ἐγὼ οὐκ Ἀτρείδας ἐκβαλόντας οἶδά με; Ἀλλ’ ἐκβαλόντες εἰ πάλιν σώσουσ’ ὅρα.
Οὐδέποθ’ ἑκόντα γ’ ὥστε τὴν Τροίαν ἰδεῖν.
Τί δῆτ’ ἂν ἡμεῖς δρῷμεν, εἰ σέ γ’ ἐν λόγοις πείσειν δυνησόμεσθα μηδὲν ὧν λέγω; ὡς ῥᾷστ’ ἐμοὶ μὲν τῶν λόγων λῆξαι, σὲ δὲ ζῆν, ὥσπερ ἤδη ζῇς, ἄνευ σωτηρίας.
Ἔα με πάσχειν ταῦθ’ ἅπερ παθεῖν με δεῖ· ἃ δ’ ᾔνεσάς μοι δεξιᾶς ἐμῆς θιγών, πέμπειν πρὸς οἴκους, ταῦτά μοι πρᾶξον, τέκνον, καὶ μὴ βράδυνε μηδ’ ἐπιμνησθῇς ἔτι Τροίας· ἅλις γάρ μοι τεθρήνηται γόοις.
Εἰ δοκεῖ, στείχωμεν. Ὦ γενναῖον εἰρηκὼς ἔπος.
Ἀντέρειδε νῦν βάσιν σήν. Εἰς ὅσον γ’ ἐγὼ σθένω.
Αἰτίαν δὲ πῶς Ἀχαιῶν φεύξομαι; Μὴ φροντίσῃς; Τί γάρ, ἐὰν πορθῶσι χώραν τὴν ἐμήν; Ἐγὼ παρὼν— Τίνα προσωφέλησιν ἔρξεις; βέλεσι τοῖς Ἡρακλέους— Πῶς λέγεις; εἴρξω πελάζειν.
Στεῖχε προσκύσας χθόνα.
Μήπω γε, πρὶν ἂν τῶν ἡμετέρων ἀΐῃς μύθων, παῖ Ποίαντος· φάσκειν δ’ αὐδὴν τὴν Ἡρακλέους ἀκοῇ τε κλύειν λεύσσειν τ’ ὄψιν.
Τὴν σὴν δ’ ἥκω χάριν οὐρανίας ἕδρας προλιπὼν τὰ Διός τε φράσων βουλεύματά σοι κατερητύσων θ’ ὁδὸν ἣν στέλλῃ· σὺ δ’ ἐμῶν μύθων ἐπάκουσον.
Καὶ πρῶτα μέν σοι τὰς ἐμὰς λέξω τύχας, ὅσους πονήσας καὶ διεξελθὼν πόνους ἀθάνατον ἀρετὴν ἔσχον, ὡς πάρεσθ’ ὁρᾶν· καὶ σοί, σάφ’ ἴσθι, τοῦτ’ ὀφείλεται παθεῖν, ἐκ τῶν πόνων τῶνδ’ εὐκλεᾶ θέσθαι βίον.
Ἐλθὼν δὲ σὺν τῷδ’ ἀνδρὶ πρὸς τὸ Τρωϊκὸν πόλισμα, πρῶτον μὲν νόσου παύσῃ λυγρᾶς, ἀρετῇ τε πρῶτος ἐκκριθεὶς στρατεύματος, Πάριν μέν, ὃς τῶνδ’ αἴτιος κακῶν ἔφυ, τόξοισι τοῖς ἐμοῖσι νοσφιεῖς βίου, πέρσεις τε Τροίαν, σκῦλά τ’ εἰς μέλαθρα σὰ πέμψεις, ἀριστεῖ’ ἐκλαβὼν στρατεύματος, Ποίαντι πατρὶ πρὸς πάτρας Οἴτης πλάκα.
Ἃ δ’ ἂν λάβῃς σὺ σκῦλα τοῦδε τοῦ στρατοῦ τόξων ἐμῶν μνημεῖα πρὸς πυρὰν ἐμὴν κόμιζε. Καὶ σοὶ ταῦτ’, Ἀχιλλέως τέκνον, παρῄνεσ’· οὔτε γὰρ σὺ τοῦδ’ ἄτερ σθένεις ἑλεῖν τὸ Τροίας πεδίον οὔθ’ οὗτος σέθεν· ἀλλ’ ὡς λέοντε συννόμω φυλάσσετον οὗτος σὲ καὶ σὺ τόνδ’. Ἐγὼ δ’ Ἀσκληπιὸν παυστῆρα πέμψω σῆς νόσου πρὸς Ἴλιον· τὸ δεύτερον γὰρ τοῖς ἐμοῖς αὐτὴν χρεὼν τόξοις ἁλῶναι. Τοῦτο δ’ ἐννοεῖθ’, ὅταν πορθῆτε γαῖαν, εὐσεβεῖν τὰ πρὸς θεούς· ὡς τἄλλα πάντα δεύτερ’ ἡγεῖται πατὴρ Ζεύς· οὐ γὰρ ηὑσέβεια συνθνῄσκει βροτοῖς, κἂν ζῶσι κἂν θάνωσιν, οὐκ ἀπόλλυται.
Ὦ φθέγμα ποθεινὸν ἐμοὶ πέμψας, χρόνιός τε φανείς, οὐκ ἀπιθήσω τοῖς σοῖς μύθοις.
Κἀγὼ γνώμην ταύτῃ τίθεμαι.
Μή νυν χρόνιοι μέλλετε πράσσειν.
Καιρὸς καὶ πλοῦς ὅδ’ ἐπείγει γὰρ κατὰ πρύμνην.
Φέρε νυν στείχων χώραν καλέσω.
χαῖρ’, ὦ μέλαθρον ξύμφρουρον ἐμοὶ Νύμφαι τ’ ἔνυδροι λειμωνιάδες, καὶ κτύπος ἄρσην πόντου προβλής <θ’> οὗ πολλάκι δὴ τοὐμὸν ἐτέγχθη κρᾶτ’ ἐνδόμυχον πληγῇσι νότου, πολλὰ δὲ φωνῆς τῆς ἡμετέρας Ἑρμαῖον ὄρος παρέπεμψεν ἐμοὶ στόνον ἀντίτυπον χειμαζομένῳ.
Νῦν δ’, ὦ κρῆναι Λύκιόν τε ποτόν, λείπομεν ὑμᾶς, λείπομεν ἤδη, δόξης οὔ ποτε τῆσδ’ ἐπιβάντες.
Χαῖρ’, ὦ Λήμνου πέδον ἀμφίαλον, καί μ’ εὐπλοίᾳ πέμψον ἀμέμπτως ἔνθ’ ἡ μεγάλη Μοῖρα κομίζει γνώμη τε φίλων, χὠ πανδαμάτωρ δαίμων ὃς ταῦτ’ ἐπέκρανεν.
Χωρῶμεν δὴ πάντες ἀολλεῖς, Νύμφαις ἁλίαισιν ἐπευξάμενοι νόστου σωτῆρας ἱκέσθαι.
Πολλὴ μὲν ἐν βροτοῖσι κοὐκ ἀνώνυμος θεὰ κέκλημαι Κύπρις οὐρανοῦ τ’ ἔσω· ὅσοι τε Πόντου τερμόνων τ’ Ἀτλαντικῶν ναίουσιν εἴσω, φῶς ὁρῶντες ἡλίου, τοὺς μὲν σέβοντας τἀμὰ πρεσβεύω κράτη, σφάλλω δ’ ὅσοι φρονοῦσιν εἰς ἡμᾶς μέγα.
ἔνεστι γὰρ δὴ κἀν θεῶν γένει τόδε· τιμώμενοι χαίρουσιν ἀνθρώπων ὕπο.
δείξω δὲ μύθων τῶνδ’ ἀλήθειαν τάχα.
ὁ γάρ με Θησέως παῖς, Ἀμαζόνος τόκος, Ἱππόλυτος, ἁγνοῦ Πιτθέως παιδεύματα, μόνος πολιτῶν τῆσδε γῆς Τροζηνίας λέγει κακίστην δαιμόνων πεφυκέναι· ἀναίνεται δὲ λέκτρα κοὐ ψαύει γάμων, Φοίβου δ’ ἀδελφὴν Ἄρτεμιν, Διὸς κόρην, τιμᾶι, μεγίστην δαιμόνων ἡγούμενος, χλωρὰν δ’ ἀν’ ὕλην παρθένωι ξυνὼν ἀεὶ κυσὶν ταχείαις θῆρας ἐξαιρεῖ χθονός, μείζω βροτείας προσπεσὼν ὁμιλίας.
τούτοισι μέν νυν οὐ φθονῶ· τί γάρ με δεῖ; ἃ δ’ εἰς ἔμ’ ἡμάρτηκε τιμωρήσομαι Ἱππόλυτον ἐν τῆιδ’ ἡμέραι· τὰ πολλὰ δὲ πάλαι προκόψασ’, οὐ πόνου πολλοῦ με δεῖ.
ἐλθόντα γάρ νιν Πιτθέως ποτ’ ἐκ δόμων σεμνῶν ἐς ὄψιν καὶ τέλη μυστηρίων Πανδίονος γῆν πατρὸς εὐγενὴς δάμαρ ἰδοῦσα Φαίδρα καρδίαν κατέσχετο ἔρωτι δεινῶι τοῖς ἐμοῖς βουλεύμασιν.
καὶ πρὶν μὲν ἐλθεῖν τήνδε γῆν Τροζηνίαν, πέτραν παρ’ αὐτὴν Παλλάδος, κατόψιον γῆς τῆσδε, ναὸν Κύπριδος ἐγκαθείσατο, ἐρῶσ’ ἔρωτ’ ἔκδημον, Ἱππολύτωι δ’ ἔπι τὸ λοιπὸν ὀνομάσουσιν ἱδρῦσθαι θεάν.
ἐπεὶ δὲ Θησεὺς Κεκροπίαν λείπει χθόνα μίασμα φεύγων αἵματος Παλλαντιδῶν καὶ τήνδε σὺν δάμαρτι ναυστολεῖ χθόνα ἐνιαυσίαν ἔκδημον αἰνέσας φυγήν, ἐνταῦθα δὴ στένουσα κἀκπεπληγμένη κέντροις ἔρωτος ἡ τάλαιν’ ἀπόλλυται σιγῆι, ξύνοιδε δ’ οὔτις οἰκετῶν νόσον.
ἀλλ’ οὔτι ταύτηι τόνδ’ ἔρωτα χρὴ πεσεῖν, δείξω δὲ Θησεῖ πρᾶγμα κἀκφανήσεται.
καὶ τὸν μὲν ἡμῖν πολέμιον νεανίαν κτενεῖ πατὴρ ἀραῖσιν ἃς ὁ πόντιος ἄναξ Ποσειδῶν ὤπασεν Θησεῖ γέρας, μηδὲν μάταιον ἐς τρὶς εὔξασθαι θεῶι· ἡ δ’ εὐκλεὴς μὲν ἀλλ’ ὅμως ἀπόλλυται Φαίδρα· τὸ γὰρ τῆσδ’ οὐ προτιμήσω κακὸν τὸ μὴ οὐ παρασχεῖν τοὺς ἐμοὺς ἐχθροὺς ἐμοὶ δίκην τοσαύτην ὥστε μοι καλῶς ἔχειν.
ἀλλ’ εἰσορῶ γὰρ τόνδε παῖδα Θησέως στείχοντα, θήρας μόχθον ἐκλελοιπότα, Ἱππόλυτον, ἔξω τῶνδε βήσομαι τόπων.
πολὺς δ’ ἅμ’ αὐτῶι προσπόλων ὀπισθόπους κῶμος λέλακεν, Ἄρτεμιν τιμῶν θεὰν ὕμνοισιν· οὐ γὰρ οἶδ’ ἀνεωιγμένας πύλας Ἅιδου, φάος δὲ λοίσθιον βλέπων τόδε.
ἕπεσθ’ ἄιδοντες ἕπεσθε τὰν Διὸς οὐρανίαν Ἄρτεμιν, ἇι μελόμεσθα.
πότνια πότνια σεμνοτάτα, Ζηνὸς γένεθλον, χαῖρε χαῖρέ μοι, ὦ κόρα Λατοῦς Ἄρτεμι καὶ Διός, καλλίστα πολὺ παρθένων, ἃ μέγαν κατ’ οὐρανὸν ναίεις εὐπατέρειαν αὐ- λάν, Ζηνὸς πολύχρυσον οἶκον.
χαῖρέ μοι, ὦ καλλίστα καλλίστα τῶν κατ’ Ὄλυμπον.
σοὶ τόνδε πλεκτὸν στέφανον ἐξ ἀκηράτου λειμῶνος, ὦ δέσποινα, κοσμήσας φέρω, ἔνθ’ οὔτε ποιμὴν ἀξιοῖ φέρβειν βοτὰ οὔτ’ ἦλθέ πω σίδηρος, ἀλλ’ ἀκήρατον μέλισσα λειμῶν’ ἠρινὴ διέρχεται, Αἰδὼς δὲ ποταμίαισι κηπεύει δρόσοις, ὅσοις διδακτὸν μηδὲν ἀλλ’ ἐν τῆι φύσει τὸ σωφρονεῖν εἴληχεν ἐς τὰ πάντ’ ἀεί, τούτοις δρέπεσθαι, τοῖς κακοῖσι δ’ οὐ θέμις.
ἀλλ’, ὦ φίλη δέσποινα, χρυσέας κόμης ἀνάδημα δέξαι χειρὸς εὐσεβοῦς ἄπο.
μόνωι γάρ ἐστι τοῦτ’ ἐμοὶ γέρας βροτῶν· σοὶ καὶ ξύνειμι καὶ λόγοις ἀμείβομαι, κλύων μὲν αὐδῆς, ὄμμα δ’ οὐχ ὁρῶν τὸ σόν.
τέλος δὲ κάμψαιμ’ ὥσπερ ἠρξάμην βίου.
ἄναξ, θεοὺς γὰρ δεσπότας καλεῖν χρεών, ἆρ’ ἄν τί μου δέξαιο βουλεύσαντος εὖ; καὶ κάρτα γ’· ἦ γὰρ οὐ σοφοὶ φαινοίμεθ’ ἄν.
οἶσθ’ οὖν βροτοῖσιν ὃς καθέστηκεν νόμος; οὐκ οἶδα· τοῦ δὲ καί μ’ ἀνιστορεῖς πέρι; μισεῖν τὸ σεμνὸν καὶ τὸ μὴ πᾶσιν φίλον.
ὀρθῶς γε· τίς δ’ οὐ σεμνὸς ἀχθεινὸς βροτῶν; ἐν δ’ εὐπροσηγόροισίν ἐστί τις χάρις; πλείστη γε, καὶ κέρδος γε σὺν μόχθωι βραχεῖ.
ἦ κἀν θεοῖσι ταὐτὸν ἐλπίζεις τόδε; εἴπερ γε θνητοὶ θεῶν νόμοισι χρώμεθα.
πῶς οὖν σὺ σεμνὴν δαίμον’ οὐ προσεννέπεις; τίν’; εὐλαβοῦ δὲ μή τί σου σφαλῆι στόμα.
τήνδ’ ἣ πύλαισι σαῖς ἐφέστηκεν Κύπρις.
πρόσωθεν αὐτὴν ἁγνὸς ὢν ἀσπάζομαι.
σεμνή γε μέντοι κἀπίσημος ἐν βροτοῖς.
οὐδείς μ’ ἀρέσκει νυκτὶ θαυμαστὸς θεῶν.
τιμαῖσιν, ὦ παῖ, δαιμόνων χρῆσθαι χρεών.
ἄλλοισιν ἄλλος θεῶν τε κἀνθρώπων μέλει.
εὐδαιμονοίης, νοῦν ἔχων ὅσον σε δεῖ.
χωρεῖτ’, ὀπαδοί, καὶ παρελθόντες δόμους σίτων μέλεσθε· τερπνὸν ἐκ κυναγίας τράπεζα πλήρης· καὶ καταψήχειν χρεὼν ἵππους, ὅπως ἂν ἅρμασι ζεύξας ὕπο βορᾶς κορεσθεὶς γυμνάσω τὰ πρόσφορα.
τὴν σὴν δὲ Κύπριν πόλλ’ ἐγὼ χαίρειν λέγω.
ἡμεῖς δέ, τοὺς νέους γὰρ οὐ μιμητέον φρονοῦντας οὕτως, ὡς πρέπει δούλοις λέγειν προσευξόμεσθα τοῖσι σοῖς ἀγάλμασιν, δέσποινα Κύπρι· χρὴ δὲ συγγνώμην ἔχειν.
εἴ τίς σ’ ὑφ’ ἥβης σπλάγχνον ἔντονον φέρων μάταια βάζει, μὴ δόκει τούτου κλύειν· σοφωτέρους γὰρ χρὴ βροτῶν εἶναι θεούς.
Ὠκεανοῦ τις ὕδωρ στάζουσα πέτρα λέγεται, βαπτὰν κάλπισι πα- γὰν ῥυτὰν προιεῖσα κρημνῶν.
τόθι μοί τις ἦν φίλα πορφύρεα φάρεα ποταμίαι δρόσωι τέγγουσα, θερμᾶς δ’ ἐπὶ νῶτα πέτρας εὐαλίου κατέβαλλ’· ὅθεν μοι πρώτα φάτις ἦλθε δεσποίνας, τειρομέναν νοσερᾶι κοίται δέμας ἐντὸς ἔχειν οἴκων, λεπτὰ δὲ φά- ρη ξανθὰν κεφαλὰν σκιάζειν· τριτάταν δέ νιν κλύω τάνδ’ ἀβρωσίαι στόματος ἁμέραν Δάματρος ἀκτᾶς δέμας ἁγνὸν ἴσχειν, κρυπτῶι πάθει θανάτου θέλουσαν κέλσαι ποτὶ τέρμα δύστανον.
†σὺ γὰρ† ἔνθεος, ὦ κούρα, εἴτ’ ἐκ Πανὸς εἴθ’ Ἑκάτας ἢ σεμνῶν Κορυβάντων φοιτᾶις ἢ ματρὸς ὀρείας; †σὺ δ’† ἀμφὶ τὰν πολύθη- ρον Δίκτυνναν ἀμπλακίαις ἀνίερος ἀθύτων πελανῶν τρύχηι; φοιτᾶι γὰρ καὶ διὰ Λί- μνας χέρσον θ’ ὕπερ πελάγους δίναις ἐν νοτίαις ἅλμας.
ἢ πόσιν, τὸν Ἐρεχθειδᾶν ἀρχαγόν, τὸν εὐπατρίδαν, ποιμαίνει τις ἐν οἴκοις κρυπτᾶι κοίται λεχέων σῶν; ἢ ναυβάτας τις ἔπλευ- σεν Κρήτας ἔξορμος ἀνὴρ λιμένα τὸν εὐξεινότατον ναύταις φήμαν πέμπων βασιλεί- αι, λύπαι δ’ ὑπὲρ παθέων εὐναία δέδεται ψυχά; φιλεῖ δὲ τᾶι δυστρόπωι γυναικῶν ἁρμονίαι κακὰ δύστανος ἀμηχανία συνοικεῖν ὠδίνων τε καὶ ἀφροσύνας.
δι’ ἐμᾶς ἦιξέν ποτε νηδύος ἅδ’ αὔρα· τὰν δ’ εὔλοχον οὐρανίαν τόξων μεδέουσαν ἀύτευν Ἄρτεμιν, καί μοι πολυζήλωτος αἰεὶ σὺν θεοῖσι φοιτᾶι.
ἀλλ’ ἥδε τροφὸς γεραιὰ πρὸ θυρῶν τήνδε κομίζουσ’ ἔξω μελάθρων.
στυγνὸν δ’ ὀφρύων νέφος αὐξάνεται· τί ποτ’ ἐστὶ μαθεῖν ἔραται ψυχή, τί δεδήληται δέμας ἀλλόχροον βασιλείας.
ὦ κακὰ θνητῶν στυγεραί τε νόσοι· τί σ’ ἐγὼ δράσω, τί δὲ μὴ δράσω; τόδε σοι φέγγος, λαμπρὸς ὅδ’ αἰθήρ, ἔξω δὲ δόμων ἤδη νοσερᾶς δέμνια κοίτης.
δεῦρο γὰρ ἐλθεῖν πᾶν ἔπος ἦν σοι, τάχα δ’ ἐς θαλάμους σπεύσεις τὸ πάλιν.
ταχὺ γὰρ σφάλληι κοὐδενὶ χαίρεις, οὐδέ σ’ ἀρέσκει τὸ παρόν, τὸ δ’ ἀπὸν φίλτερον ἡγῆι.
κρεῖσσον δὲ νοσεῖν ἢ θεραπεύειν· τὸ μέν ἐστιν ἁπλοῦν, τῶι δὲ συνάπτει λύπη τε φρενῶν χερσίν τε πόνος.
πᾶς δ’ ὀδυνηρὸς βίος ἀνθρώπων κοὐκ ἔστι πόνων ἀνάπαυσις.
ἀλλ’ ὅτι τοῦ ζῆν φίλτερον ἄλλο σκότος ἀμπίσχων κρύπτει νεφέλαις.
δυσέρωτες δὴ φαινόμεθ’ ὄντες τοῦδ’ ὅτι τοῦτο στίλβει κατὰ γῆν δι’ ἀπειροσύνην ἄλλου βιότου κοὐκ ἀπόδειξιν τῶν ὑπὸ γαίας, μύθοις δ’ ἄλλως φερόμεσθα.
αἴρετέ μου δέμας, ὀρθοῦτε κάρα· λέλυμαι μελέων σύνδεσμα φίλων.
λάβετ’ εὐπήχεις χεῖρας, πρόπολοι.
βαρύ μοι κεφαλῆς ἐπίκρανον ἔχειν· ἄφελ’, ἀμπέτασον βόστρυχον ὤμοις.
θάρσει, τέκνον, καὶ μὴ χαλεπῶς μετάβαλλε δέμας· ῥᾶιον δὲ νόσον μετά θ’ ἡσυχίας καὶ γενναίου λήματος οἴσεις.
μοχθεῖν δὲ βροτοῖσιν ἀνάγκη.
αἰαῖ·πῶς ἂν δροσερᾶς ἀπὸ κρηνῖδος καθαρῶν ὑδάτων πῶμ’ ἀρυσαίμαν, ὑπό τ’ αἰγείροις ἔν τε κομήτηι λειμῶνι κλιθεῖσ’ ἀναπαυσαίμαν; ὦ παῖ, τί θροεῖς; οὐ μὴ παρ’ ὄχλωι τάδε γηρύσηι, μανίας ἔποχον ῥίπτουσα λόγον; πέμπετέ μ’ εἰς ὄρος· εἶμι πρὸς ὕλαν καὶ παρὰ πεύκας, ἵνα θηροφόνοι στείβουσι κύνες βαλιαῖς ἐλάφοις ἐγχριμπτόμεναι.
πρὸς θεῶν· ἔραμαι κυσὶ θωύξαι καὶ παρὰ χαίταν ξανθὰν ῥῖψαι Θεσσαλὸν ὅρπακ’, ἐπίλογχον ἔχουσ’ ἐν χειρὶ βέλος.
τί ποτ’, ὦ τέκνον, τάδε κηραίνεις; τί κυνηγεσίων καὶ σοὶ μελέτη; τί δὲ κρηναίων νασμῶν ἔρασαι; πάρα γὰρ δροσερὰ πύργοις συνεχὴς κλειτύς, ὅθεν σοι πῶμα γένοιτ’ ἄν.
δέσποιν’ ἁλίας Ἄρτεμι Λίμνας καὶ γυμνασίων τῶν ἱπποκρότων, εἴθε γενοίμαν ἐν σοῖς δαπέδοις πώλους Ἐνετὰς δαμαλιζομένα.
τί τόδ’ αὖ παράφρων ἔρριψας ἔπος; νῦν δὴ μὲν ὄρος βᾶσ’ ἐπὶ θήρας πόθον ἐστέλλου, νῦν δ’ αὖ ψαμάθοις ἐπ’ ἀκυμάντοις πώλων ἔρασαι.
τάδε μαντείας ἄξια πολλῆς, ὅστις σε θεῶν ἀνασειράζει καὶ παρακόπτει φρένας, ὦ παῖ.
δύστηνος ἐγώ, τί ποτ’ εἰργασάμην; ποῖ παρεπλάγχθην γνώμης ἀγαθῆς; ἐμάνην, ἔπεσον δαίμονος ἄτηι.
φεῦ φεῦ τλήμων.
μαῖα, πάλιν μου κρύψον κεφαλήν, αἰδούμεθα γὰρ τὰ λελεγμένα μοι.
κρύπτε· κατ’ ὄσσων δάκρυ μοι βαίνει καὶ ἐπ’ αἰσχύνην ὄμμα τέτραπται.
τὸ γὰρ ὀρθοῦσθαι γνώμην ὀδυνᾶι, τὸ δὲ μαινόμενον κακόν· ἀλλὰ κρατεῖ μὴ γιγνώσκοντ’ ἀπολέσθαι.
κρύπτω· τὸ δ’ ἐμὸν πότε δὴ θάνατος σῶμα καλύψει; πολλὰ διδάσκει μ’ ὁ πολὺς βίοτος· χρῆν γὰρ μετρίας εἰς ἀλλήλους φιλίας θνητοὺς ἀνακίρνασθαι καὶ μὴ πρὸς ἄκρον μυελὸν ψυχῆς, εὔλυτα δ’ εἶναι στέργηθρα φρενῶν ἀπό τ’ ὤσασθαι καὶ ξυντεῖναι· τὸ δ’ ὑπὲρ δισσῶν μίαν ὠδίνειν ψυχὴν χαλεπὸν βάρος, ὡς κἀγὼ τῆσδ’ ὑπεραλγῶ.
βιότου δ’ ἀτρεκεῖς ἐπιτηδεύσεις φασὶ σφάλλειν πλέον ἢ τέρπειν τῆι θ’ ὑγιείαι μᾶλλον πολεμεῖν.
οὕτω τὸ λίαν ἧσσον ἐπαινῶ τοῦ μηδὲν ἄγαν· καὶ ξυμφήσουσι σοφοί μοι.
γύναι γεραιά, βασιλίδος πιστὴ τροφέ, Φαίδρας ὁρῶμεν τάσδε δυστήνους τύχας, ἄσημα δ’ ἡμῖν ἥτις ἐστὶν ἡ νόσος· σοῦ δ’ ἂν πυθέσθαι καὶ κλύειν βουλοίμεθ’ ἄν.
οὐκ οἶδ’, ἐλέγχουσ’· οὐ γὰρ ἐννέπειν θέλει.
οὐδ’ ἥτις ἀρχὴ τῶνδε πημάτων ἔφυ; ἐς ταὐτὸν ἥκεις· πάντα γὰρ σιγᾶι τάδε.
ὡς ἀσθενεῖ τε καὶ κατέξανται δέμας.
πῶς δ’ οὔ, τριταίαν γ’ οὖσ’ ἄσιτος ἡμέραν; πότερον ὑπ’ ἄτης ἢ θανεῖν πειρωμένη; θανεῖν; ἀσιτεῖ γ’ εἰς ἀπόστασιν βίου.
θαυμαστὸν εἶπας, εἰ τάδ’ ἐξαρκεῖ πόσει.
κρύπτει γὰρ ἥδε πῆμα κοὔ φησιν νοσεῖν.
ὁ δ’ ἐς πρόσωπον οὐ τεκμαίρεται βλέπων; ἔκδημος ὢν γὰρ τῆσδε τυγχάνει χθονός.
σὺ δ’ οὐκ ἀνάγκην προσφέρεις, πειρωμένη νόσον πυθέσθαι τῆσδε καὶ πλάνον φρενῶν; ἐς πάντ’ ἀφῖγμαι κοὐδὲν εἴργασμαι πλέον.
οὐ μὴν ἀνήσω γ’ οὐδὲ νῦν προθυμίας, ὡς ἂν παροῦσα καὶ σύ μοι ξυμμαρτυρῆις οἵα πέφυκα δυστυχοῦσι δεσπόταις.
ἄγ’, ὦ φίλη παῖ, τῶν πάροιθε μὲν λόγων λαθώμεθ’ ἄμφω, καὶ σύ θ’ ἡδίων γενοῦ στυγνὴν ὀφρῦν λύσασα καὶ γνώμης ὁδόν, ἐγώ θ’ ὅπηι σοι μὴ καλῶς τόθ’ εἱπόμην μεθεῖσ’ ἐπ’ ἄλλον εἶμι βελτίω λόγον.
κεἰ μὲν νοσεῖς τι τῶν ἀπορρήτων κακῶν, γυναῖκες αἵδε συγκαθιστάναι νόσον· εἰ δ’ ἔκφορός σοι συμφορὰ πρὸς ἄρσενας, λέγ’, ὡς ἰατροῖς πρᾶγμα μηνυθῆι τόδε.
εἶἑν, τί σιγᾶις; οὐκ ἐχρῆν σιγᾶν, τέκνον, ἀλλ’ ἤ μ’ ἐλέγχειν, εἴ τι μὴ καλῶς λέγω, ἢ τοῖσιν εὖ λεχθεῖσι συγχωρεῖν λόγοις.
φθέγξαι τι, δεῦρ’ ἄθρησον. ὦ τάλαιν’ ἐγώ, γυναῖκες, ἄλλως τούσδε μοχθοῦμεν πόνους, ἴσον δ’ ἄπεσμεν τῶι πρίν· οὔτε γὰρ τότε λόγοις ἐτέγγεθ’ ἥδε νῦν τ’ οὐ πείθεται.
ἀλλ’ ἴσθι μέντοι—πρὸς τάδ’ αὐθαδεστέρα γίγνου θαλάσσης—εἰ θανῆι, προδοῦσα σοὺς παῖδας, πατρώιων μὴ μεθέξοντας δόμων, μὰ τὴν ἄνασσαν ἱππίαν Ἀμαζόνα, ἣ σοῖς τέκνοισι δεσπότην ἐγείνατο, νόθον φρονοῦντα γνήσι’, οἶσθά νιν καλῶς, Ἱππόλυτον ... οἶμοι. θιγγάνει σέθεν τόδε; ἀπώλεσάς με, μαῖα, καί σε πρὸς θεῶν τοῦδ’ ἀνδρὸς αὖθις λίσσομαι σιγᾶν πέρι.
ὁρᾶις; φρονεῖς μὲν εὖ, φρονοῦσα δ’ οὐ θέλεις παῖδάς τ’ ὀνῆσαι καὶ σὸν ἐκσῶσαι βίον.
φιλῶ τέκν’· ἄλληι δ’ ἐν τύχηι χειμάζομαι.
ἁγνὰς μέν, ὦ παῖ, χεῖρας αἵματος φορεῖς; χεῖρες μὲν ἁγναί, φρὴν δ’ ἔχει μίασμά τι.
μῶν ἐξ ἐπακτοῦ πημονῆς ἐχθρῶν τινος; φίλος μ’ ἀπόλλυσ’ οὐχ ἑκοῦσαν οὐχ ἑκών.
Θησεύς τιν’ ἡμάρτηκεν ἐς σ’ ἁμαρτίαν; μὴ δρῶσ’ ἔγωγ’ ἐκεῖνον ὀφθείην κακῶς.
τί γὰρ τὸ δεινὸν τοῦθ’ ὅ σ’ ἐξαίρει θανεῖν; ἔα μ’ ἁμαρτεῖν· οὐ γὰρ ἐς σ’ ἁμαρτάνω.
οὐ δῆθ’ ἑκοῦσά γ’, ἐν δὲ σοὶ λελείψομαι.
τί δρᾶις; βιάζηι, χειρὸς ἐξαρτωμένη; καὶ σῶν γε γονάτων, κοὐ μεθήσομαί ποτε.
κάκ’ ὦ τάλαινά σοι τάδ’, εἰ πεύσηι, κακά.
μεῖζον γὰρ ἤ σου μὴ τυχεῖν τί μοι κακόν; ὀλῆι. τὸ μέντοι πρᾶγμ’ ἐμοὶ τιμὴν φέρει.
κἄπειτα κρύπτεις, χρήσθ’ ἱκνουμένης ἐμοῦ; ἐκ τῶν γὰρ αἰσχρῶν ἐσθλὰ μηχανώμεθα.
οὔκουν λέγουσα τιμιωτέρα φανῆι; ἄπελθε πρὸς θεῶν δεξιάν τ’ ἐμὴν μέθες.
οὐ δῆτ’, ἐπεί μοι δῶρον οὐ δίδως ὃ χρῆν.
δώσω· σέβας γὰρ χειρὸς αἰδοῦμαι τὸ σόν.
σιγῶιμ’ ἂν ἤδη· σὸς γὰρ οὑντεῦθεν λόγος.
ὦ τλῆμον, οἷον, μῆτερ, ἠράσθης ἔρον.
ὃν ἔσχε ταύρου, τέκνον; ἢ τί φὴις τόδε; σύ τ’, ὦ τάλαιν’ ὅμαιμε, Διονύσου δάμαρ.
τέκνον, τί πάσχεις; συγγόνους κακορροθεῖς; τρίτη δ’ ἐγὼ δύστηνος ὡς ἀπόλλυμαι.
ἔκ τοι πέπληγμαι· ποῖ προβήσεται λόγος; ἐκεῖθεν ἡμεῖς, οὐ νεωστί, δυστυχεῖς.
οὐδέν τι μᾶλλον οἶδ’ ἃ βούλομαι κλύειν.
φεῦ·πῶς ἂν σύ μοι λέξειας ἁμὲ χρὴ λέγειν; οὐ μάντις εἰμὶ τἀφανῆ γνῶναι σαφῶς.
τί τοῦθ’ ὃ δὴ λέγουσιν ἀνθρώπους ἐρᾶν; ἥδιστον, ὦ παῖ, ταὐτὸν ἀλγεινόν θ’ ἅμα.
ἡμεῖς ἂν εἶμεν θατέρωι κεχρημένοι.
τί φήις; ἐρᾶις, ὦ τέκνον; ἀνθρώπων τίνος; ὅστις ποθ’ οὗτός ἐσθ’, ὁ τῆς Ἀμαζόνος ...
Ἱππόλυτον αὐδᾶις; σοῦ τάδ’, οὐκ ἐμοῦ, κλύεις.
οἴμοι, τί λέξεις, τέκνον; ὥς μ’ ἀπώλεσας.
γυναῖκες, οὐκ ἀνασχέτ’, οὐκ ἀνέξομαι ζῶσ’· ἐχθρὸν ἦμαρ, ἐχθρὸν εἰσορῶ φάος.
ῥίψω μεθήσω σῶμ’, ἀπαλλαχθήσομαι βίου θανοῦσα· χαίρετ’, οὐκέτ’ εἴμ’ ἐγώ.
οἱ σώφρονες γάρ, οὐχ ἑκόντες ἀλλ’ ὅμως, κακῶν ἐρῶσι. Κύπρις οὐκ ἄρ’ ἦν θεός, ἀλλ’ εἴ τι μεῖζον ἄλλο γίγνεται θεοῦ, ἣ τήνδε κἀμὲ καὶ δόμους ἀπώλεσεν.
ἄιες ὤ, ἔκλυες ὤν, ἀνήκουστα τᾶςτυράννου πάθεα μέλεα θρεομένας; ὀλοίμαν ἔγωγε πρὶν σᾶν, φίλα, κατανύσαι φρενῶν. ἰώ μοι, φεῦ φεῦ· ὦ τάλαινα τῶνδ’ ἀλγέων· ὦ πόνοι τρέφοντες βροτούς.
ὄλωλας, ἐξέφηνας ἐς φάος κακά.
τίς σε παναμέριος ὅδε χρόνος μένει; τελευτάσεταί τι καινὸν δόμοις· ἄσημα δ’ οὐκέτ’ ἐστὶν οἷ φθίνει τύχα Κύπριδος, ὦ τάλαινα παῖ Κρησία.
Τροζήνιαι γυναῖκες, αἳ τόδ’ ἔσχατον οἰκεῖτε χώρας Πελοπίας προνώπιον, ἤδη ποτ’ ἄλλως νυκτὸς ἐν μακρῶι χρόνωι θνητῶν ἐφρόντισ’ ἧι διέφθαρται βίος.
καί μοι δοκοῦσιν οὐ κατὰ γνώμης φύσιν πράσσειν κακίον’· ἔστι γὰρ τό γ’ εὖ φρονεῖν πολλοῖσιν· ἀλλὰ τῆιδ’ ἀθρητέον τόδε· τὰ χρήστ’ ἐπιστάμεσθα καὶ γιγνώσκομεν, οὐκ ἐκπονοῦμεν δ’, οἱ μὲν ἀργίας ὕπο, οἱ δ’ ἡδονὴν προθέντες ἀντὶ τοῦ καλοῦ ἄλλην τιν’· εἰσὶ δ’ ἡδοναὶ πολλαὶ βίου, μακραί τε λέσχαι καὶ σχολή, τερπνὸν κακόν, αἰδώς τε· δισσαὶ δ’ εἰσίν, ἡ μὲν οὐ κακή, ἡ δ’ ἄχθος οἴκων· εἰ δ’ ὁ καιρὸς ἦν σαφής, οὐκ ἂν δύ’ ἤστην ταὔτ’ ἔχοντε γράμματα.
ταῦτ’ οὖν ἐπειδὴ τυγχάνω φρονοῦσ’ ἐγώ, οὐκ ἔσθ’ ὁποίωι φαρμάκωι διαφθερεῖν ἔμελλον, ὥστε τοὔμπαλιν πεσεῖν φρενῶν.
λέξω δὲ καί σοι τῆς ἐμῆς γνώμης ὁδόν.
ἐπεί μ’ ἔρως ἔτρωσεν, ἐσκόπουν ὅπως κάλλιστ’ ἐνέγκαιμ’ αὐτόν. ἠρξάμην μὲν οὖν ἐκ τοῦδε, σιγᾶν τήνδε καὶ κρύπτειν νόσον· γλώσσηι γὰρ οὐδὲν πιστόν, ἣ θυραῖα μὲν φρονήματ’ ἀνδρῶν νουθετεῖν ἐπίσταται, αὐτὴ δ’ ὑφ’ αὑτῆς πλεῖστα κέκτηται κακά.
τὸ δεύτερον δὲ τὴν ἄνοιαν εὖ φέρειν τῶι σωφρονεῖν νικῶσα προυνοησάμην.
τρίτον δ’, ἐπειδὴ τοισίδ’ οὐκ ἐξήνυτον Κύπριν κρατῆσαι, κατθανεῖν ἔδοξέ μοι, κράτιστον (οὐδεὶς ἀντερεῖ) βουλευμάτων.
ἐμοὶ γὰρ εἴη μήτε λανθάνειν καλὰ μήτ’ αἰσχρὰ δρώσηι μάρτυρας πολλοὺς ἔχειν.
τὸ δ’ ἔργον ἤιδη τὴν νόσον τε δυσκλεᾶ, γυνή τε πρὸς τοῖσδ’ οὖσ’ ἐγίγνωσκον καλῶς, μίσημα πᾶσιν· ὡς ὄλοιτο παγκάκως ἥτις πρὸς ἄνδρας ἤρξατ’ αἰσχύνειν λέχη πρώτη θυραίους. ἐκ δὲ γενναίων δόμων τόδ’ ἦρξε θηλείαισι γίγνεσθαι κακόν· ὅταν γὰρ αἰσχρὰ τοῖσιν ἐσθλοῖσιν δοκῆι, ἦ κάρτα δόξει τοῖς κακοῖς γ’ εἶναι καλά.
μισῶ δὲ καὶ τὰς σώφρονας μὲν ἐν λόγοις, λάθραι δὲ τόλμας οὐ καλὰς κεκτημένας· αἳ πῶς ποτ’, ὦ δέσποινα ποντία Κύπρι, βλέπουσιν ἐς πρόσωπα τῶν ξυνευνετῶν οὐδὲ σκότον φρίσσουσι τὸν ξυνεργάτην τέραμνά τ’ οἴκων μή ποτε φθογγὴν ἀφῆι; ἡμᾶς γὰρ αὐτὸ τοῦτ’ ἀποκτείνει, φίλαι, ὡς μήποτ’ ἄνδρα τὸν ἐμὸν αἰσχύνασ’ ἁλῶ, μὴ παῖδας οὓς ἔτικτον· ἀλλ’ ἐλεύθεροι παρρησίαι θάλλοντες οἰκοῖεν πόλιν κλεινῶν Ἀθηνῶν, μητρὸς οὕνεκ’ εὐκλεεῖς.
δουλοῖ γὰρ ἄνδρα, κἂν θρασύσπλαγχνός τις ἦι, ὅταν ξυνειδῆι μητρὸς ἢ πατρὸς κακά.
μόνον δὲ τοῦτό φασ’ ἁμιλλᾶσθαι βίωι, γνώμην δικαίαν κἀγαθὴν ὅτωι παρῆι· κακοὺς δὲ θνητῶν ἐξέφην’ ὅταν τύχηι, προθεὶς κάτοπτρον ὥστε παρθένωι νέαι, χρόνος· παρ’ οἷσι μήποτ’ ὀφθείην ἐγώ.
φεῦ φεῦ, τὸ σῶφρον ὡς ἁπανταχοῦ καλὸν καὶ δόξαν ἐσθλὴν ἐν βροτοῖς καρπίζεται.
δέσποιν’, ἐμοί τοι συμφορὰ μὲν ἀρτίως ἡ σὴ παρέσχε δεινὸν ἐξαίφνης φόβον· νῦν δ’ ἐννοοῦμαι φαῦλος οὖσα, κἀν βροτοῖς αἱ δεύτεραί πως φροντίδες σοφώτεραι.
οὐ γὰρ περισσὸν οὐδὲν οὐδ’ ἔξω λόγου πέπονθας, ὀργαὶ δ’ ἐς σ’ ἀπέσκηψαν θεᾶς.
ἐρᾶις (τί τοῦτο θαῦμα;) σὺν πολλοῖς βροτῶν· κἄπειτ’ ἔρωτος οὕνεκα ψυχὴν ὀλεῖς; οὔ τἄρα λύει τοῖς ἐρῶσι τῶν πέλας, ὅσοι τε μέλλουσ’, εἰ θανεῖν αὐτοὺς χρεών.
Κύπρις γὰρ οὐ φορητὸν ἢν πολλὴ ῥυῆι, ἣ τὸν μὲν εἴκονθ’ ἡσυχῆι μετέρχεται, ὃν δ’ ἂν περισσὸν καὶ φρονοῦνθ’ εὕρηι μέγα, τοῦτον λαβοῦσα πῶς δοκεῖς καθύβρισεν.
φοιτᾶι δ’ ἀν’ αἰθέρ’, ἔστι δ’ ἐν θαλασσίωι κλύδωνι Κύπρις, πάντα δ’ ἐκ ταύτης ἔφυ· ἥδ’ ἐστὶν ἡ σπείρουσα καὶ διδοῦσ’ ἔρον, οὗ πάντες ἐσμὲν οἱ κατὰ χθόν’ ἔκγονοι.
ὅσοι μὲν οὖν γραφάς τε τῶν παλαιτέρων ἔχουσιν αὐτοί τ’ εἰσὶν ἐν μούσαις ἀεὶ ἴσασι μὲν Ζεὺς ὥς ποτ’ ἠράσθη γάμων Σεμέλης, ἴσασι δ’ ὡς ἀνήρπασέν ποτε ἡ καλλιφεγγὴς Κέφαλον ἐς θεοὺς Ἕως ἔρωτος οὕνεκ’· ἀλλ’ ὅμως ἐν οὐρανῶι ναίουσι κοὐ φεύγουσιν ἐκποδὼν θεούς, στέργουσι δ’, οἶμαι, ξυμφορᾶι νικώμενοι.
σὺ δ’ οὐκ ἀνέξηι; χρῆν σ’ ἐπὶ ῥητοῖς ἄρα πατέρα φυτεύειν ἢ ’πὶ δεσπόταις θεοῖς ἄλλοισιν, εἰ μὴ τούσδε γε στέρξεις νόμους.
πόσους δοκεῖς δὴ κάρτ’ ἔχοντας εὖ φρενῶν νοσοῦνθ’ ὁρῶντας λέκτρα μὴ δοκεῖν ὁρᾶν; πόσους δὲ παισὶ πατέρας ἡμαρτηκόσιν συνεκκομίζειν Κύπριν; ἐν σοφοῖσι γὰρ τόδ’ ἐστὶ θνητῶν, λανθάνειν τὰ μὴ καλά.
οὐδ’ ἐκπονεῖν τοι χρὴ βίον λίαν βροτούς· οὐδὲ στέγην γὰρ ἧι κατηρεφεῖς δόμοι καλῶς ἀκριβώσαις ἄν· ἐς δὲ τὴν τύχην πεσοῦσ’ ὅσην σύ, πῶς ἂν ἐκνεῦσαι δοκεῖς; ἀλλ’ εἰ τὰ πλείω χρηστὰ τῶν κακῶν ἔχεις, ἄνθρωπος οὖσα κάρτα γ’ εὖ πράξειας ἄν.
ἀλλ’, ὦ φίλη παῖ, λῆγε μὲν κακῶν φρενῶν, λῆξον δ’ ὑβρίζουσ’, οὐ γὰρ ἄλλο πλὴν ὕβρις τάδ’ ἐστί, κρείσσω δαιμόνων εἶναι θέλειν, τόλμα δ’ ἐρῶσα· θεὸς ἐβουλήθη τάδε· νοσοῦσα δ’ εὖ πως τὴν νόσον καταστρέφου.
εἰσὶν δ’ ἐπωιδαὶ καὶ λόγοι θελκτήριοι· φανήσεταί τι τῆσδε φάρμακον νόσου.
ἦ τἄρ’ ἂν ὀψέ γ’ ἄνδρες ἐξεύροιεν ἄν, εἰ μὴ γυναῖκες μηχανὰς εὑρήσομεν.
Φαίδρα, λέγει μὲν ἥδε χρησιμώτερα πρὸς τὴν παροῦσαν ξυμφοράν, αἰνῶ δὲ σέ.
ὁ δ’ αἶνος οὗτος δυσχερέστερος λόγων τῶν τῆσδε καί σοι μᾶλλον ἀλγίων κλύειν.
τοῦτ’ ἔσθ’ ὃ θνητῶν εὖ πόλεις οἰκουμένας δόμους τ’ ἀπόλλυσ’, οἱ καλοὶ λίαν λόγοι· οὐ γάρ τι τοῖσιν ὠσὶ τερπνὰ χρὴ λέγειν ἀλλ’ ἐξ ὅτου τις εὐκλεὴς γενήσεται.
τί σεμνομυθεῖς; οὐ λόγων εὐσχημόνων δεῖ σ’ ἀλλὰ τἀνδρός. ὡς τάχος διιστέον, τὸν εὐθὺς ἐξειπόντας ἀμφὶ σοῦ λόγον.
εἰ μὲν γὰρ ἦν σοι μὴ ’πὶ συμφοραῖς βίος τοιαῖσδε, σώφρων δ’ οὖσ’ ἐτύγχανες γυνή, οὐκ ἄν ποτ’ εὐνῆς οὕνεχ’ ἡδονῆς τε σῆς προῆγον ἄν σε δεῦρο· νῦν δ’ ἀγὼν μέγας, σῶσαι βίον σόν, κοὐκ ἐπίφθονον τόδε.
ὦ δεινὰ λέξασ’, οὐχὶ συγκλήισεις στόμα καὶ μὴ μεθήσεις αὖθις αἰσχίστους λόγους; αἴσχρ’, ἀλλ’ ἀμείνω τῶν καλῶν τάδ’ ἐστί σοι· κρεῖσσον δὲ τοὔργον, εἴπερ ἐκσώσει γέ σε, ἢ τοὔνομ’, ὧι σὺ κατθανῆι γαυρουμένη.
ἆ μή σε πρὸς θεῶν, εὖ λέγεις γὰρ αἰσχρὰ δέ, πέρα προβῆις τῶνδ’· ὡς ὑπείργασμαι μὲν εὖ ψυχὴν ἔρωτι, τἀισχρὰ δ’ ἢν λέγηις καλῶς ἐς τοῦθ’ ὃ φεύγω νῦν ἀναλωθήσομαι.
εἴ τοι δοκεῖ σοι, χρῆν μὲν οὔ σ’ ἁμαρτάνειν, εἰ δ’ οὖν, πιθοῦ μοι· δευτέρα γὰρ ἡ χάρις.
ἔστιν κατ’ οἴκους φίλτρα μοι θελκτήρια ἔρωτος, ἦλθε δ’ ἄρτι μοι γνώμης ἔσω, ἅ σ’ οὔτ’ ἐπ’ αἰσχροῖς οὔτ’ ἐπὶ βλάβηι φρενῶν παύσει νόσου τῆσδ’, ἢν σὺ μὴ γένηι κακή.
δεῖ δ’ ἐξ ἐκείνου δή τι τοῦ ποθουμένου σημεῖον, ἢ πλόκον τιν’ ἢ πέπλων ἄπο, λαβεῖν, συνάψαι τ’ ἐκ δυοῖν μίαν χάριν.
πότερα δὲ χριστὸν ἢ ποτὸν τὸ φάρμακον; οὐκ οἶδ’· ὄνασθαι, μὴ μαθεῖν, βούλου, τέκνον.
δέδοιχ’ ὅπως μοι μὴ λίαν φανῆις σοφή.
πάντ’ ἂν φοβηθεῖσ’ ἴσθι. δειμαίνεις δὲ τί; μή μοί τι Θησέως τῶνδε μηνύσηις τόκωι.
ἔασον, ὦ παῖ· ταῦτ’ ἐγὼ θήσω καλῶς.
μόνον σύ μοι, δέσποινα ποντία Κύπρι, συνεργὸς εἴης· τἄλλα δ’ οἷ’ ἐγὼ φρονῶ τοῖς ἔνδον ἡμῖν ἀρκέσει λέξαι φίλοις.
Ἔρως Ἔρως, ὁ κατ’ ὀμμάτων στάζων πόθον, εἰσάγων γλυκεῖαν ψυχᾶι χάριν οὓς ἐπιστρατεύσηι, μή μοί ποτε σὺν κακῶι φανείης μηδ’ ἄρρυθμος ἔλθοις.
οὔτε γὰρ πυρὸς οὔτ’ ἄστρων ὑπέρτερον βέλος οἷον τὸ τᾶς Ἀφροδίτας ἵησιν ἐκ χερῶν Ἔρως ὁ Διὸς παῖς.
ἄλλως ἄλλως παρά τ’ Ἀλφεῶι Φοίβου τ’ ἐπὶ Πυθίοις τεράμνοις βούταν φόνον Ἑλλὰς <αἶ’> ἀέξει, Ἔρωτα δέ, τὸν τύραννον ἀνδρῶν, τὸν τᾶς Ἀφροδίτας φιλτάτων θαλάμων κληιδοῦχον, οὐ σεβίζομεν, πέρθοντα καὶ διὰ πάσας ἱέντα συμφορᾶς θνατοὺς ὅταν ἔλθηι.
τὰν μὲν Οἰχαλίαι πῶλον ἄζυγα λέκτρων, ἄνανδρον τὸ πρὶν καὶ ἄνυμφον, οἴκων ζεύξασ’ ἀπ’ Εὐρυτίων δρομάδα ναΐδ’ ὅπως τε βάκ- χαν σὺν αἵματι, σὺν καπνῶι, φονίοισι νυμφείοις Ἀλκμήνας τόκωι Κύπρις ἐξέδωκεν· ὦ τλάμων ὑμεναίων.
ὦ Θήβας ἱερὸν τεῖχος, ὦ στόμα Δίρκας, συνείποιτ’ ἂν ἁ Κύπρις οἷον ἕρπει· βροντᾶι γὰρ ἀμφιπύρωι τοκάδα τὰν διγόνοιο Βάκ- χου νυμφευσαμένα πότμωι φονίωι κατηύνασεν.
δεινὰ γὰρ τὰ πάντ’ ἐπιπνεῖ, μέλισσα δ’ οἵ- α τις πεπόταται.
σιγήσατ’, ὦ γυναῖκες· ἐξειργάσμεθα.
τί δ’ ἐστί, Φαίδρα, δεινὸν ἐν δόμοισί σοι; ἐπίσχετ’, αὐδὴν τῶν ἔσωθεν ἐκμάθω.
σιγῶ· τὸ μέντοι φροίμιον κακὸν τόδε.
ἰώ μοι, αἰαῖ· ὦ δυστάλαινα τῶν ἐμῶν παθημάτων.
τίνα θροεῖς αὐδάν; τίνα βοᾶις λόγον; ἔνεπε, τίς φοβεῖ σε φήμα, γύναι, φρένας ἐπίσσυτος; ἀπωλόμεσθα· ταῖσδ’ ἐπιστᾶσαι πύλαις ἀκούσαθ’ οἷος κέλαδος ἐν δόμοις πίτνει.
σὺ παρὰ κλῆιθρα, σοὶ μέλει πομπίμα φάτις δωμάτων· ἔνεπε δ’ ἔνεπέ μοι, τί ποτ’ ἔβα κακόν; ὁ τῆς φιλίππου παῖς Ἀμαζόνος βοᾶι Ἱππόλυτος, αὐδῶν δεινὰ πρόσπολον κακά.
ἰὰν μὲν κλύω, σαφὲς δ’ οὐκ ἔχω· γεγώνει δ’ οἵα διὰ πύλας ἔμολεν ἔμολέ σοι βοά.
καὶ μὴν σαφῶς γε τὴν κακῶν προμνήστριαν, τὴν δεσπότου προδοῦσαν ἐξαυδᾶι λέχος.
ὤμοι ἐγὼ κακῶν· προδέδοσαι, φίλα.
τί σοι μήσομαι; τὰ κρυπτὰ γὰρ πέφηνε, διὰ δ’ ὄλλυσαι, αἰαῖ ἒ ἔ, πρόδοτος ἐκ φίλων.
ἀπώλεσέν μ’ εἰποῦσα συμφορὰς ἐμάς, φίλως καλῶς δ’ οὐ τήνδ’ ἰωμένη νόσον.
πῶς οὖν; τί δράσεις, ὦ παθοῦσ’ ἀμήχανα; οὐκ οἶδα πλὴν ἕν, κατθανεῖν ὅσον τάχος, τῶν νῦν παρόντων πημάτων ἄκος μόνον.
ὦ γαῖα μῆτερ ἡλίου τ’ ἀναπτυχαί, οἵων λόγων ἄρρητον εἰσήκουσ’ ὄπα.
σίγησον, ὦ παῖ, πρίν τιν’ αἰσθέσθαι βοῆς.
οὐκ ἔστ’ ἀκούσας δείν’ ὅπως σιγήσομαι.
ναί, πρός σε τῆσδε δεξιᾶς εὐωλένου.
οὐ μὴ προσοίσεις χεῖρα μηδ’ ἅψηι πέπλων; ὦ πρός σε γονάτων, μηδαμῶς μ’ ἐξεργάσηι.
τί δ’, εἴπερ, ὡς φήις, μηδὲν εἴρηκας κακόν; ὁ μῦθος, ὦ παῖ, κοινὸς οὐδαμῶς ὅδε.
τά τοι κάλ’ ἐν πολλοῖσι κάλλιον λέγειν.
ὦ τέκνον, ὅρκους μηδαμῶς ἀτιμάσηις.
ἡ γλῶσσ’ ὀμώμοχ’, ἡ δὲ φρὴν ἀνώμοτος.
ὦ παῖ, τί δράσεις; σοὺς φίλους διεργάσηι; ἀπέπτυσ’· οὐδεὶς ἄδικός ἐστί μοι φίλος.
σύγγνωθ’· ἁμαρτεῖν εἰκὸς ἀνθρώπους, τέκνον.
ὦ Ζεῦ, τί δὴ κίβδηλον ἀνθρώποις κακὸν γυναῖκας ἐς φῶς ἡλίου κατώικισας; εἰ γὰρ βρότειον ἤθελες σπεῖραι γένος, οὐκ ἐκ γυναικῶν χρῆν παρασχέσθαι τόδε, ἀλλ’ ἀντιθέντας σοῖσιν ἐν ναοῖς βροτοὺς ἢ χαλκὸν ἢ σίδηρον ἢ χρυσοῦ βάρος παίδων πρίασθαι σπέρμα του τιμήματος, τῆς ἀξίας ἕκαστον, ἐν δὲ δώμασιν ναίειν ἐλευθέροισι θηλειῶν ἄτερ.
[νῦν δ’ ἐς δόμους μὲν πρῶτον ἄξεσθαι κακὸν μέλλοντες ὄλβον δωμάτων ἐκτίνομεν.] τούτωι δὲ δῆλον ὡς γυνὴ κακὸν μέγα· προσθεὶς γὰρ ὁ σπείρας τε καὶ θρέψας πατὴρ φερνὰς ἀπώικισ’, ὡς ἀπαλλαχθῆι κακοῦ.
ὁ δ’ αὖ λαβὼν ἀτηρὸν ἐς δόμους φυτὸν γέγηθε κόσμον προστιθεὶς ἀγάλματι καλὸν κακίστωι καὶ πέπλοισιν ἐκπονεῖ δύστηνος, ὄλβον δωμάτων ὑπεξελών.
[ἔχει δ’ ἀνάγκην· ὥστε κηδεύσας καλῶς γαμβροῖσι χαίρων σώιζεται πικρὸν λέχος, ἢ χρηστὰ λέκτρα πενθεροὺς δ’ ἀνωφελεῖς λαβὼν πιέζει τἀγαθῶι τὸ δυστυχές.] ῥᾶιστον δ’ ὅτωι τὸ μηδέν· ἀλλ’ ἀνωφελὴς εὐηθίαι κατ’ οἶκον ἵδρυται γυνή.
σοφὴν δὲ μισῶ· μὴ γὰρ ἔν γ’ ἐμοῖς δόμοις εἴη φρονοῦσα πλείον’ ἢ γυναῖκα χρή.
τὸ γὰρ κακοῦργον μᾶλλον ἐντίκτει Κύπρις ἐν ταῖς σοφαῖσιν· ἡ δ’ ἀμήχανος γυνὴ γνώμηι βραχείαι μωρίαν ἀφηιρέθη.
χρῆν δ’ ἐς γυναῖκα πρόσπολον μὲν οὐ περᾶν, ἄφθογγα δ’ αὐταῖς συγκατοικίζειν δάκη θηρῶν, ἵν’ εἶχον μήτε προσφωνεῖν τινα μήτ’ ἐξ ἐκείνων φθέγμα δέξασθαι πάλιν.
νῦν δ’ †αἱ μὲν ἔνδον δρῶσιν αἱ κακαὶ† κακὰ βουλεύματ’, ἔξω δ’ ἐκφέρουσι πρόσπολοι.
ὡς καὶ σύ γ’ ἡμῖν πατρός, ὦ κακὸν κάρα, λέκτρων ἀθίκτων ἦλθες ἐς συναλλαγάς· ἁγὼ ῥυτοῖς νασμοῖσιν ἐξομόρξομαι ἐς ὦτα κλύζων. πῶς ἂν οὖν εἴην κακός, ὃς οὐδ’ ἀκούσας τοιάδ’ ἁγνεύειν δοκῶ; εὖ δ’ ἴσθι, τοὐμόν σ’ εὐσεβὲς σώιζει, γύναι· εἰ μὴ γὰρ ὅρκοις θεῶν ἄφαρκτος ἡιρέθην, οὐκ ἄν ποτ’ ἔσχον μὴ οὐ τάδ’ ἐξειπεῖν πατρί.
νῦν δ’ ἐκ δόμων μέν, ἔστ’ ἂν ἐκδημῆι χθονὸς Θησεύς, ἄπειμι, σῖγα δ’ ἕξομεν στόμα· θεάσομαι δὲ σὺν πατρὸς μολὼν ποδὶ πῶς νιν προσόψηι, καὶ σὺ καὶ δέσποινα σή.
[τῆς σῆς δὲ τόλμης εἴσομαι γεγευμένος.] ὄλοισθε. μισῶν δ’ οὔποτ’ ἐμπλησθήσομαι γυναῖκας, οὐδ’ εἴ φησί τίς μ’ ἀεὶ λέγειν· ἀεὶ γὰρ οὖν πώς εἰσι κἀκεῖναι κακαί.
ἤ νύν τις αὐτὰς σωφρονεῖν διδαξάτω ἢ κἄμ’ ἐάτω ταῖσδ’ ἐπεμβαίνειν ἀεί.
τάλανες ὦ κακοτυχεῖςγυναικῶν πότμοι· τίν’ ἢ νῦν τέχναν ἔχομεν ἢ λόγον σφαλεῖσαι κάθαμμα λύειν λόγου; ἐτύχομεν δίκας. ἰὼ γᾶ καὶ φῶς· πᾶι ποτ’ ἐξαλύξω τύχας; πῶς δὲ πῆμα κρύψω, φίλαι; τίς ἂν θεῶν ἀρωγὸς ἢ τίς ἂν βροτῶν πάρεδρος ἢ ξυνεργὸς ἀδίκων ἔργων φανείη; τὸ γὰρ παρ’ ἡμῖν πάθος πέραν δυσεκπέρατον ἔρχεται βίου.
κακοτυχεστάτα γυναικῶν ἐγώ.
φεῦ φεῦ, πέπρακται, κοὐ κατώρθωνται τέχναι, δέσποινα, τῆς σῆς προσπόλου, κακῶς δ’ ἔχει.
ὦ παγκακίστη καὶ φίλων διαφθορεῦ, οἷ’ εἰργάσω με. Ζεύς σε γεννήτωρ ἐμὸς πρόρριζον ἐκτρίψειεν οὐτάσας πυρί.
οὐκ εἶπον, οὐ σῆς προυνοησάμην φρενός, σιγᾶν ἐφ’ οἷσι νῦν ἐγὼ κακύνομαι; σὺ δ’ οὐκ ἀνέσχου· τοιγὰρ οὐκέτ’ εὐκλεεῖς θανούμεθ’. ἀλλὰ δεῖ με δὴ καινῶν λόγων· οὗτος γὰρ ὀργῆι συντεθηγμένος φρένας ἐρεῖ καθ’ ἡμῶν πατρὶ σὰς ἁμαρτίας, ἐρεῖ δὲ Πιτθεῖ τῶι γέροντι συμφοράς, πλήσει τε πᾶσαν γαῖαν αἰσχίστων λόγων.
ὄλοιο καὶ σὺ χὤστις ἄκοντας φίλους πρόθυμός ἐστι μὴ καλῶς εὐεργετεῖν.
δέσποιν’, ἔχεις μὲν τἀμὰ μέμψασθαι κακά, τὸ γὰρ δάκνον σου τὴν διάγνωσιν κρατεῖ· ἔχω δὲ κἀγὼ πρὸς τάδ’, εἰ δέξηι, λέγειν.
ἔθρεψά σ’ εὔνους τ’ εἰμί· τῆς νόσου δέ σοι ζητοῦσα φάρμαχ’ ηὗρον οὐχ ἁβουλόμην.
εἰ δ’ εὖ γ’ ἔπραξα, κάρτ’ ἂν ἐν σοφοῖσιν ἦ· πρὸς τὰς τύχας γὰρ τὰς φρένας κεκτήμεθα.
ἦ γὰρ δίκαια ταῦτα κἀξαρκοῦντά μοι, τρώσασαν ἡμᾶς εἶτα συγχωρεῖν λόγοις; μακρηγοροῦμεν· οὐκ ἐσωφρόνουν ἐγώ.
ἀλλ’ ἔστι κἀκ τῶνδ’ ὥστε σωθῆναι, τέκνον.
παῦσαι λέγουσα· καὶ τὰ πρὶν γὰρ οὐ καλῶς παρήινεσάς μοι κἀπεχείρησας κακά.
ἀλλ’ ἐκποδὼν ἄπελθε καὶ σαυτῆς πέρι φρόντιζ’· ἐγὼ δὲ τἀμὰ θήσομαι καλῶς.
ὑμεῖς δέ, παῖδες εὐγενεῖς Τροζήνιαι, τοσόνδε μοι παράσχετ’ ἐξαιτουμένηι· σιγῆι καλύψαθ’ ἁνθάδ’ εἰσηκούσατε.
ὄμνυμι σεμνὴν Ἄρτεμιν, Διὸς κόρην, μηδὲν κακῶν σῶν ἐς φάος δείξειν ποτέ.
καλῶς ἐλέξαθ’· ἓν δὲ †προτρέπουσ’ ἐγὼ† εὕρημα δή τι τῆσδε συμφορᾶς ἔχω ὥστ’ εὐκλεᾶ μὲν παισὶ προσθεῖναι βίον αὐτή τ’ ὄνασθαι πρὸς τὰ νῦν πεπτωκότα.
οὐ γάρ ποτ’ αἰσχυνῶ γε Κρησίους δόμους οὐδ’ ἐς πρόσωπον Θησέως ἀφίξομαι αἰσχροῖς ἐπ’ ἔργοις οὕνεκα ψυχῆς μιᾶς.
μέλλεις δὲ δὴ τί δρᾶν ἀνήκεστον κακόν; θανεῖν· ὅπως δέ, τοῦτ’ ἐγὼ βουλεύσομαι.
εὔφημος ἴσθι. καὶ σύ γ’ εὖ με νουθέτει.
ἐγὼ δὲ Κύπριν, ἥπερ ἐξόλλυσί με, ψυχῆς ἀπαλλαχθεῖσα τῆιδ’ ἐν ἡμέραι τέρψω· πικροῦ δ’ ἔρωτος ἡσσηθήσομαι.
ἀτὰρ κακόν γε χἀτέρωι γενήσομαι θανοῦσ’, ἵν’ εἰδῆι μὴ ’πὶ τοῖς ἐμοῖς κακοῖς ὑψηλὸς εἶναι· τῆς νόσου δὲ τῆσδέ μοι κοινῆι μετασχὼν σωφρονεῖν μαθήσεται.
ἠλιβάτοις ὑπὸ κευθμῶσι γενοίμαν, ἵνα με πτεροῦσσαν ὄρνιν θεὸς ἐν ποταναῖςἀγέλαις θείη· ἀρθείην δ’ ἐπὶ πόντιον κῦμα τᾶς Ἀδριηνᾶς ἀκτᾶς Ἠριδανοῦ θ’ ὕδωρ, ἔνθα πορφύρεον σταλάς- σουσ’ ἐς οἶδμα τάλαιναι κόραι Φαέθοντος οἴκτωι δακρύων τὰς ἠλεκτροφαεῖς αὐγάς· Ἑσπερίδων δ’ ἐπὶ μηλόσπορον ἀκτὰν ἀνύσαιμι τᾶν ἀοιδῶν, ἵν’ ὁ πορφυρέας ποντομέδωνλίμνας ναύταις οὐκέθ’ ὁδὸν νέμει, σεμνὸν τέρμονα κυρῶν οὐρανοῦ, τὸν Ἄτλας ἔχει, κρῆναί τ’ ἀμβρόσιαι χέον- ται Ζηνὸς παρὰ κοίταις, ἵν’ ὀλβιόδωρος αὔξει ζαθέα χθὼν εὐδαιμονίαν θεοῖς.
ὦ λευκόπτερε Κρησία πορθμίς, ἃ διὰ πόντιον κῦμ’ ἁλίκτυπον ἅλμας ἐπόρευσας ἐμὰν ἄνασσαν ὀλβίων ἀπ’ οἴκων κακονυμφοτάταν ὄνασιν· ἦ γὰρ ἀπ’ ἀμφοτέρων οἱ Κρησίας <τ’> ἐκ γᾶς δυσόρνις ἔπτατο κλεινὰς Ἀθήνας Μουνίχου τ’ ἀ- κταῖσιν ἐκδήσαντο πλεκτὰς πεισμάτων ἀρ- χὰς ἐπ’ ἀπείρου τε γᾶς ἔβασαν.
ἀνθ’ ὧν οὐχ ὁσίων ἐρώ- των δεινᾶι φρένας Ἀφροδί- τας νόσωι κατεκλάσθη· χαλεπᾶι δ’ ὑπέραντλος οὖσα συμφορᾶι τεράμνων ἄπο νυμφιδίων κρεμαστὸν ἅψεται ἀμφὶ βρόχον λευκᾶι καθαρμόζουσα δειρᾶι, δαίμονα στυγνὸν καταιδεσθεῖσα τάν τ’ εὔ- δοξον ἀνθαιρουμένα φήμαν ἀπαλλάς- σουσά τ’ ἀλγεινὸν φρενῶν ἔρωτα.
(ἔσωθεν)ἰοὺ ἰού·βοηδρομεῖτε πάντες οἱ πέλας δόμων· ἐν ἀγχόναις δέσποινα, Θησέως δάμαρ.
φεῦ φεῦ, πέπρακται· βασιλὶς οὐκέτ’ ἔστι δὴ γυνή, κρεμαστοῖς ἐν βρόχοις ἠρτημένη.
οὐ σπεύσετ’; οὐκ οἴσει τις ἀμφιδέξιον σίδηρον, ὧι τόδ’ ἅμμα λύσομεν δέρης; φίλαι, τί δρῶμεν; ἦ δοκεῖ περᾶν δόμους λῦσαί τ’ ἄνασσαν ἐξ ἐπισπαστῶν βρόχων; τί δ’; οὐ πάρεισι πρόσπολοι νεανίαι; τὸ πολλὰ πράσσειν οὐκ ἐν ἀσφαλεῖ βίου.
ὀρθώσατ’ ἐκτείναντες ἄθλιον νέκυν· πικρὸν τόδ’ οἰκούρημα δεσπόταις ἐμοῖς.
ὄλωλεν ἡ δύστηνος, ὡς κλύω, γυνή· ἤδη γὰρ ὡς νεκρόν νιν ἐκτείνουσι δή.
γυναῖκες, ἴστε τίς ποτ’ ἐν δόμοις βοὴ †ἠχὼ βαρεῖα προσπόλων† ἀφίκετο; οὐ γάρ τί μ’ ὡς θεωρὸν ἀξιοῖ δόμος πύλας ἀνοίξας εὐφρόνως προσεννέπειν.
μῶν Πιτθέως τι γῆρας εἴργασται νέον; πρόσω μὲν ἤδη βίοτος, ἀλλ’ ὅμως ἔτ’ ἂν λυπηρὸς ἡμῖν τούσδ’ ἂν ἐκλίποι δόμους.
οὐκ ἐς γέροντας ἥδε σοι τείνει τύχη, Θησεῦ· νέοι θανόντες ἀλγύνουσί σε.
οἴμοι, τέκνων μοι μή τι συλᾶται βίος; ζῶσιν, θανούσης μητρὸς ὡς ἄλγιστά σοι.
τί φήις; ὄλωλεν ἄλοχος; ἐκ τίνος τύχης; βρόχον κρεμαστὸν ἀγχόνης ἀνήψατο.
λύπηι παχνωθεῖσ’ ἢ ἀπὸ συμφορᾶς τίνος; τοσοῦτον ἴσμεν· ἄρτι γὰρ κἀγὼ δόμους, Θησεῦ, πάρειμι σῶν κακῶν πενθήτρια.
αἰαῖ, τί δῆτα τοῖσδ’ ἀνέστεμμαι κάρα πλεκτοῖσι φύλλοις, δυστυχὴς θεωρὸς ὤν; χαλᾶτε κλῆιθρα, πρόσπολοι, πυλωμάτων, ἐκλύεθ’ ἁρμούς, ὡς ἴδω πικρὰν θέαν γυναικός, ἥ με κατθανοῦσ’ ἀπώλεσεν.
ἰὼ ἰὼ τάλαινα μελέων κακῶν· ἔπαθες, εἰργάσω τοσοῦτον ὥστε τούσδε συγχέαι δόμους, αἰαῖ τόλμας,βιαίως θανοῦσ’ ἀνοσίωι τε συμ- φορᾶι, σᾶς χερὸς πάλαισμα μελέας.
τίς ἄρα σάν, τάλαιν’, ἀμαυροῖ ζόαν; ὤμοι ἐγὼ πόνων· ἔπαθον, ὦ τάλας, τὰ μάκιστ’ ἐμῶν κακῶν. ὦ τύχα, ὥς μοι βαρεῖα καὶ δόμοις ἐπεστάθης, κηλὶς ἄφραστος ἐξ ἀλαστόρων τινός· κατακονὰ μὲν οὖν ἀβίοτος βίου.
κακῶν δ’, ὦ τάλας, πέλαγος εἰσορῶ τοσοῦτον ὥστε μήποτ’ ἐκνεῦσαι πάλιν μηδ’ ἐκπερᾶσαι κῦμα τῆσδε συμφορᾶς.
τίνι λόγωι, τάλας, τίνι τύχαν σέθεν βαρύποτμον, γύναι, προσαυδῶν τύχω; ὄρνις γὰρ ὥς τις ἐκ χερῶν ἄφαντος εἶ, πήδημ’ ἐς Ἅιδου κραιπνὸν ὁρμήσασά μοι.
αἰαῖ αἰαῖ, μέλεα μέλεα τάδε πάθη· πρόσωθεν δέ ποθεν ἀνακομίζομαι τύχαν δαιμόνων ἀμπλακίαισι τῶν πάροιθέν τινος.
οὐ σοὶ τάδ’, ὦναξ, ἦλθε δὴ μόνωι κακά, πολλῶν μετ’ ἄλλων δ’ ὤλεσας κεδνὸν λέχος.
τὸ κατὰ γᾶς θέλω, τὸ κατὰ γᾶς κνέφας μετοικεῖν σκότωι θανών, ὦ τλάμων, τῆς σῆς στερηθεὶς φιλτάτης ὁμιλίας· ἀπώλεσας γὰρ μᾶλλον ἢ κατέφθισο.
†τίνος κλύω† πόθεν θανάσιμος τύχα, γύναι, σὰν ἔβα, τάλαινα, κραδίαν; εἴποι τις ἂν τὸ πραχθέν, ἢ μάτην ὄχλον στέγει τυραννὸν δῶμα προσπόλων ἐμῶν; ὤμοι μοι <                > σέθεν, μέλεος, οἷον εἶδον ἄλγος δόμων, οὐ τλητὸν οὐδὲ ῥητόν. ἀλλ’ ἀπωλόμην· ἔρημος οἶκος, καὶ τέκν’ ὀρφανεύεται.
<αἰαῖ αἰαῖ,> ἔλιπες ἔλιπες, ὦ φίλα γυναικῶν ἀρίστα θ’ ὁπόσας ὁρᾶι φέγγος θ’ ἁλίοιο καὶ νυκτὸς ἀ- στερωπὸν σέλας.
ὦ τάλας, ὅσον κακὸν ἔχει δόμος· δάκρυσί μου βλέφαρα καταχυθέντα τέγ- γεται σᾶι τύχαι.
τὸ δ’ ἐπὶ τῶιδε πῆμα φρίσσω πάλαι.
ἔα ἔα·τί δή ποθ’ ἥδε δέλτος ἐκ φίλης χερὸς ἠρτημένη; θέλει τι σημῆναι νέον; ἀλλ’ ἦ λέχους μοι καὶ τέκνων ἐπιστολὰς ἔγραψεν ἡ δύστηνος, ἐξαιτουμένη; θάρσει, τάλαινα· λέκτρα γὰρ τὰ Θησέως οὐκ ἔστι δῶμά θ’ ἥτις εἴσεισιν γυνή.
καὶ μὴν τύποι γε σφενδόνης χρυσηλάτου τῆς οὐκέτ’ οὔσης οἵδε προσσαίνουσί με.
φέρ’ ἐξελίξας περιβολὰς σφραγισμάτων ἴδω τί λέξαι δέλτος ἥδε μοι θέλει.
φεῦ φεῦ, τόδ’ αὖ νεοχμὸν ἐκδοχαῖς ἐπεισφρεῖ θεὸς κακόν· †ἐμοὶ [μὲν οὖν ἀβίοτος βίου] τύχα πρὸς τὸ κρανθὲν εἴη τυχεῖν·† ὀλομένους γάρ, οὐκέτ’ ὄντας, λέγω, φεῦ φεῦ, τῶν ἐμῶν τυράννων δόμους.
[ὦ δαῖμον, εἴ πως ἔστι, μὴ σφήληις δόμους, αἰτουμένης δὲ κλῦθί μου· πρὸς γάρ τινος οἰωνὸν ὥστε μάντις εἰσορῶ κακόν.] οἴμοι, τόδ’ οἷον ἄλλο πρὸς κακῶι κακόν, οὐ τλητὸν οὐδὲ λεκτόν· ὦ τάλας ἐγώ.
τί χρῆμα; λέξον, εἴ τί μοι λόγου μέτα.
βοᾶι βοᾶι δέλτος ἄλαστα· πᾶι φύγω βάρος κακῶν; ἀπὸ γὰρ ὀλόμενος οἴχομαι, οἷον οἷον εἶδον γραφαῖς μέλος φθεγγόμενον τλάμων.
αἰαῖ, κακῶν ἀρχηγὸν ἐκφαίνεις λόγον.
τόδε μὲν οὐκέτι στόματος ἐν πύλαις καθέξω δυσεκπέρατον ὀλοὸν κακόν· ἰὼ πόλις.
Ἱππόλυτος εὐνῆς τῆς ἐμῆς ἔτλη θιγεῖν βίαι, τὸ σεμνὸν Ζηνὸς ὄμμ’ ἀτιμάσας.
ἀλλ’, ὦ πάτερ Πόσειδον, ἃς ἐμοί ποτε ἀρὰς ὑπέσχου τρεῖς, μιᾶι κατέργασαι τούτων ἐμὸν παῖδ’, ἡμέραν δὲ μὴ φύγοι τήνδ’, εἴπερ ἡμῖν ὤπασας σαφεῖς ἀράς.
ἄναξ, ἀπεύχου ταῦτα πρὸς θεῶν πάλιν, γνώσηι γὰρ αὖθις ἀμπλακών· ἐμοὶ πιθοῦ.
οὐκ ἔστι. καὶ πρός γ’ ἐξελῶ σφε τῆσδε γῆς, δυοῖν δὲ μοίραιν θατέραι πεπλήξεται· ἢ γὰρ Ποσειδῶν αὐτὸν εἰς Ἅιδου δόμους θανόντα πέμψει τὰς ἐμὰς ἀρὰς σέβων ἢ τῆσδε χώρας ἐκπεσὼν ἀλώμενος ξένην ἐπ’ αἶαν λυπρὸν ἀντλήσει βίον.
καὶ μὴν ὅδ’ αὐτὸς παῖς σὸς ἐς καιρὸν πάρα Ἱππόλυτος· ὀργῆς δ’ ἐξανεὶς κακῆς, ἄναξ Θησεῦ, τὸ λῶιστον σοῖσι βούλευσαι δόμοις.
κραυγῆς ἀκούσας σῆς ἀφικόμην, πάτερ, σπουδῆι· τὸ μέντοι πρᾶγμ’ ὅτωι στένεις ἔπι οὐκ οἶδα, βουλοίμην δ’ ἂν ἐκ σέθεν κλύειν.
ἔα, τί χρῆμα; σὴν δάμαρθ’ ὁρῶ, πάτερ, νεκρόν· μεγίστου θαύματος τόδ’ ἄξιον· ἣν ἀρτίως ἔλειπον, ἣ φάος τόδε οὔπω χρόνος παλαιὸς εἰσεδέρκετο.
τί χρῆμα πάσχει; τῶι τρόπωι διόλλυται; πάτερ, πυθέσθαι βούλομαι σέθεν πάρα.
σιγᾶις; σιωπῆς δ’ οὐδὲν ἔργον ἐν κακοῖς.
[ἡ γὰρ ποθοῦσα πάντα καρδία κλύειν κἀν τοῖς κακοῖσι λίχνος οὖσ’ ἁλίσκεται.] οὐ μὴν φίλους γε, κἄτι μᾶλλον ἢ φίλους, κρύπτειν δίκαιον σάς, πάτερ, δυσπραξίας.
ὦ πόλλ’ ἁμαρτάνοντες ἄνθρωποι μάτην, τί δὴ τέχνας μὲν μυρίας διδάσκετε καὶ πάντα μηχανᾶσθε κἀξευρίσκετε, ἓν δ’ οὐκ ἐπίστασθ’ οὐδ’ ἐθηράσασθέ πω, φρονεῖν διδάσκειν οἷσιν οὐκ ἔνεστι νοῦς; δεινὸν σοφιστὴν εἶπας, ὅστις εὖ φρονεῖν τοὺς μὴ φρονοῦντας δυνατός ἐστ’ ἀναγκάσαι.
ἀλλ’ οὐ γὰρ ἐν δέοντι λεπτουργεῖς, πάτερ, δέδοικα μή σου γλῶσσ’ ὑπερβάλληι κακοῖς.
φεῦ, χρῆν βροτοῖσι τῶν φίλων τεκμήριον σαφές τι κεῖσθαι καὶ διάγνωσιν φρενῶν, ὅστις τ’ ἀληθής ἐστιν ὅς τε μὴ φίλος, δισσάς τε φωνὰς πάντας ἀνθρώπους ἔχειν, τὴν μὲν δικαίαν τὴν δ’ ὅπως ἐτύγχανεν, ὡς ἡ φρονοῦσα τἄδικ’ ἐξηλέγχετο πρὸς τῆς δικαίας, κοὐκ ἂν ἠπατώμεθα.
ἀλλ’ ἦ τις ἐς σὸν οὖς με διαβαλὼν ἔχει φίλων, νοσοῦμεν δ’ οὐδὲν ὄντες αἴτιοι; ἔκ τοι πέπληγμαι· σοὶ γὰρ ἐκπλήσσουσί με λόγοι, παραλλάσσοντες ἔξεδροι φρενῶν.
φεῦ τῆς βροτείας—ποῖ προβήσεται; —φρενός.
τί τέρμα τόλμης καὶ θράσους γενήσεται; εἰ γὰρ κατ’ ἀνδρὸς βίοτον ἐξογκώσεται, ὁ δ’ ὕστερος τοῦ πρόσθεν εἰς ὑπερβολὴν πανοῦργος ἔσται, θεοῖσι προσβαλεῖν χθονὶ ἄλλην δεήσει γαῖαν ἣ χωρήσεται τοὺς μὴ δικαίους καὶ κακοὺς πεφυκότας.
σκέψασθε δ’ ἐς τόνδ’, ὅστις ἐξ ἐμοῦ γεγὼς ἤισχυνε τἀμὰ λέκτρα κἀξελέγχεται πρὸς τῆς θανούσης ἐμφανῶς κάκιστος ὤν.
δεῖξον δ’, ἐπειδή γ’ ἐς μίασμ’ ἐλήλυθα, τὸ σὸν πρόσωπον δεῦρ’ ἐναντίον πατρί.
σὺ δὴ θεοῖσιν ὡς περισσὸς ὢν ἀνὴρ ξύνει; σὺ σώφρων καὶ κακῶν ἀκήρατος; οὐκ ἂν πιθοίμην τοῖσι σοῖς κόμποις ἐγὼ θεοῖσι προσθεὶς ἀμαθίαν φρονεῖν κακῶς.
ἤδη νυν αὔχει καὶ δι’ ἀψύχου βορᾶς σίτοις καπήλευ’ Ὀρφέα τ’ ἄνακτ’ ἔχων βάκχευε πολλῶν γραμμάτων τιμῶν καπνούς· ἐπεί γ’ ἐλήφθης. τοὺς δὲ τοιούτους ἐγὼ φεύγειν προφωνῶ πᾶσι· θηρεύουσι γὰρ σεμνοῖς λόγοισιν, αἰσχρὰ μηχανώμενοι.
τέθνηκεν ἥδε· τοῦτό σ’ ἐκσώσειν δοκεῖς; ἐν τῶιδ’ ἁλίσκηι πλεῖστον, ὦ κάκιστε σύ· ποῖοι γὰρ ὅρκοι κρείσσονες, τίνες λόγοι τῆσδ’ ἂν γένοιντ’ ἄν, ὥστε σ’ αἰτίαν φυγεῖν; μισεῖν σε φήσεις τήνδε, καὶ τὸ δὴ νόθον τοῖς γνησίοισι πολέμιον πεφυκέναι; κακὴν ἄρ’ αὐτὴν ἔμπορον βίου λέγεις εἰ δυσμενείαι σῆι τὰ φίλτατ’ ὤλεσεν.
ἀλλ’ ὡς τὸ σῶφρον ἀνδράσιν μὲν οὐκ ἔνι, γυναιξὶ δ’ ἐμπέφυκεν; οἶδ’ ἐγὼ νέους οὐδὲν γυναικῶν ὄντας ἀσφαλεστέρους, ὅταν ταράξηι Κύπρις ἡβῶσαν φρένα· τὸ δ’ ἄρσεν αὐτοὺς ὠφελεῖ προσκείμενον.
νῦν οὖν—τί ταῦτα σοῖς ἁμιλλῶμαι λόγοις νεκροῦ παρόντος μάρτυρος σαφεστάτου; ἔξερρε γαίας τῆσδ’ ὅσον τάχος φυγάς, καὶ μήτ’ Ἀθήνας τὰς θεοδμήτους μόληις μήτ’ εἰς ὅρους γῆς ἧς ἐμὸν κρατεῖ δόρυ.
εἰ γὰρ παθών γέ σου τάδ’ ἡσσηθήσομαι, οὐ μαρτυρήσει μ’ Ἴσθμιος Σίνις ποτὲ κτανεῖν ἑαυτὸν ἀλλὰ κομπάζειν μάτην, οὐδ’ αἱ θαλάσσηι σύννομοι Σκιρωνίδες φήσουσι πέτραι τοῖς κακοῖς μ’ εἶναι βαρύν.
οὐκ οἶδ’ ὅπως εἴποιμ’ ἂν εὐτυχεῖν τινα θνητῶν· τὰ γὰρ δὴ πρῶτ’ ἀνέστραπται πάλιν.
πάτερ, μένος μὲν ξύντασις τε σῶν φρενῶν δεινή· τὸ μέντοι πρᾶγμ’, ἔχον καλοὺς λόγους, εἴ τις διαπτύξειεν οὐ καλὸν τόδε.
ἐγὼ δ’ ἄκομψος εἰς ὄχλον δοῦναι λόγον, ἐς ἥλικας δὲ κὠλίγους σοφώτερος· ἔχει δὲ μοῖραν καὶ τόδ’· οἱ γὰρ ἐν σοφοῖς φαῦλοι παρ’ ὄχλωι μουσικώτεροι λέγειν.
ὅμως δ’ ἀνάγκη, ξυμφορᾶς ἀφιγμένης, γλῶσσάν μ’ ἀφεῖναι. πρῶτα δ’ ἄρξομαι λέγειν ὅθεν μ’ ὑπῆλθες πρῶτον ὡς διαφθερῶν οὐκ ἀντιλέξοντ’. εἰσορᾶις φάος τόδε καὶ γαῖαν· ἐν τοῖσδ’ οὐκ ἔνεστ’ ἀνὴρ ἐμοῦ, οὐδ’ ἢν σὺ μὴ φῆις, σωφρονέστερος γεγώς.
ἐπίσταμαι γὰρ πρῶτα μὲν θεοὺς σέβειν φίλοις τε χρῆσθαι μὴ ἀδικεῖν πειρωμένοις ἀλλ’ οἷσιν αἰδὼς μήτ’ ἐπαγγέλλειν κακὰ μήτ’ ἀνθυπουργεῖν αἰσχρὰ τοῖσι χρωμένοις, οὐκ ἐγγελαστὴς τῶν ὁμιλούντων, πάτερ, ἀλλ’ αὑτὸς οὐ παροῦσι κἀγγὺς ὢν φίλοις.
ἑνὸς δ’ ἄθικτος, ὧι με νῦν ἔχειν δοκεῖς· λέχους γὰρ ἐς τόδ’ ἡμέρας ἁγνὸν δέμας.
οὐκ οἶδα πρᾶξιν τήνδε πλὴν λόγωι κλύων γραφῆι τε λεύσσων· οὐδὲ ταῦτα γὰρ σκοπεῖν πρόθυμός εἰμι, παρθένον ψυχὴν ἔχων.
καὶ δὴ τὸ σῶφρον τοὐμὸν οὐ πείθει σ’· ἴτω· δεῖ δή σε δεῖξαι τῶι τρόπωι διεφθάρην.
πότερα τὸ τῆσδε σῶμ’ ἐκαλλιστεύετο πασῶν γυναικῶν; ἢ σὸν οἰκήσειν δόμον ἔγκληρον εὐνὴν προσλαβὼν ἐπήλπισα; μάταιος ἆρ’ ἦν, οὐδαμοῦ μὲν οὖν φρενῶν.
ἀλλ’ ὡς τυραννεῖν ἡδὺ τοῖσι σώφροσιν; †ἥκιστά γ’, εἰ μὴ† τὰς φρένας διέφθορεν θνητῶν ὅσοισιν ἁνδάνει μοναρχία.
ἐγὼ δ’ ἀγῶνας μὲν κρατεῖν Ἑλληνικοὺς πρῶτος θέλοιμ’ ἄν, ἐν πόλει δὲ δεύτερος σὺν τοῖς ἀρίστοις εὐτυχεῖν ἀεὶ φίλοις· πράσσειν τε γὰρ πάρεστι, κίνδυνός τ’ ἀπὼν κρείσσω δίδωσι τῆς τυραννίδος χάριν.
ἓν οὐ λέλεκται τῶν ἐμῶν, τὰ δ’ ἄλλ’ ἔχεις· εἰ μὲν γὰρ ἦν μοι μάρτυς οἷός εἰμ’ ἐγὼ καὶ τῆσδ’ ὁρώσης φέγγος ἠγωνιζόμην, ἔργοις ἂν εἶδες τοὺς κακοὺς διεξιών· νῦν δ’ ὅρκιόν σοι Ζῆνα καὶ πέδον χθονὸς ὄμνυμι τῶν σῶν μήποθ’ ἅψασθαι γάμων μηδ’ ἂν θελῆσαι μηδ’ ἂν ἔννοιαν λαβεῖν.
ἦ τἄρ’ ὀλοίμην ἀκλεὴς ἀνώνυμος [ἄπολις ἄοικος, φυγὰς ἀλητεύων χθόνα,] καὶ μήτε πόντος μήτε γῆ δέξαιτό μου σάρκας θανόντος, εἰ κακὸς πέφυκ’ ἀνήρ.
τί δ’ ἥδε δειμαίνουσ’ ἀπώλεσεν βίον οὐκ οἶδ’, ἐμοὶ γὰρ οὐ θέμις πέρα λέγειν· ἐσωφρόνησε δ’ οὐκ ἔχουσα σωφρονεῖν, ἡμεῖς δ’ ἔχοντες οὐ καλῶς ἐχρώμεθα.
ἀρκοῦσαν εἶπας αἰτίας ἀποστροφὴν ὅρκους παρασχών, πίστιν οὐ σμικράν, θεῶν.
ἆρ’ οὐκ ἐπωιδὸς καὶ γόης πέφυχ’ ὅδε, ὃς τὴν ἐμὴν πέποιθεν εὐοργησίαι ψυχὴν κρατήσειν, τὸν τεκόντ’ ἀτιμάσας; καὶ σοῦ γε ταὐτὰ κάρτα θαυμάζω, πάτερ· εἰ γὰρ σὺ μὲν παῖς ἦσθ’, ἐγὼ δὲ σὸς πατήρ, ἔκτεινά τοί σ’ ἂν κοὐ φυγαῖς ἐζημίουν, εἴπερ γυναικὸς ἠξίους ἐμῆς θιγεῖν.
ὡς ἄξιον τόδ’ εἶπας. οὐχ οὕτω θανῆι, ὥσπερ σὺ σαυτῶι τόνδε προύθηκας νόμον· ταχὺς γὰρ Ἅιδης ῥᾶιστος ἀνδρὶ δυστυχεῖ· ἀλλ’ ἐκ πατρώιας φυγὰς ἀλητεύων χθονὸς ξένην ἐπ’ αἶαν λυπρὸν ἀντλήσεις βίον.
[μισθὸς γὰρ οὗτός ἐστιν ἀνδρὶ δυσσεβεῖ.] οἴμοι, τί δράσεις; οὐδὲ μηνυτὴν χρόνον δέξηι καθ’ ἡμῶν, ἀλλά μ’ ἐξελᾶις χθονός; πέραν γε Πόντου καὶ τόπων Ἀτλαντικῶν, εἴ πως δυναίμην, ὡς σὸν ἐχθαίρω κάρα.
οὐδ’ ὅρκον οὐδὲ πίστιν οὐδὲ μάντεων φήμας ἐλέγξας ἄκριτον ἐκβαλεῖς με γῆς; ἡ δέλτος ἥδε κλῆρον οὐ δεδεγμένη κατηγορεῖ σου πιστά· τοὺς δ’ ὑπὲρ κάρα φοιτῶντας ὄρνις πόλλ’ ἐγὼ χαίρειν λέγω.
ὦ θεοί, τί δῆτα τοὐμὸν οὐ λύω στόμα, ὅστις γ’ ὑφ’ ὑμῶν, οὓς σέβω, διόλλυμαι; οὐ δῆτα· πάντως οὐ πίθοιμ’ ἂν οὕς με δεῖ, μάτην δ’ ἂν ὅρκους συγχέαιμ’ οὓς ὤμοσα.
οἴμοι, τὸ σεμνὸν ὥς μ’ ἀποκτενεῖ τὸ σόν.
οὐκ εἶ πατρώιας ἐκτὸς ὡς τάχιστα γῆς; ποῖ δῆθ’ ὁ τλήμων τρέψομαι; τίνος ξένων δόμους ἔσειμι, τῆιδ’ ἐπ’ αἰτίαι φυγών; ὅστις γυναικῶν λυμεῶνας ἥδεται ξένους κομίζων καὶ ξυνοικούρους κακῶν.
αἰαῖ, πρὸς ἧπαρ· δακρύων ἐγγὺς τόδε, εἰ δὴ κακός γε φαίνομαι δοκῶ τε σοί.
τότε στενάζειν καὶ προγιγνώσκειν σ’ ἐχρῆν ὅτ’ ἐς πατρώιαν ἄλοχον ὑβρίζειν ἔτλης.
ὦ δώματ’, εἴθε φθέγμα γηρύσαισθέ μοι καὶ μαρτυρήσαιτ’ εἰ κακὸς πέφυκ’ ἀνήρ.
ἐς τοὺς ἀφώνους μάρτυρας φεύγεις σοφῶς· τὸ δ’ ἔργον οὐ λέγον σε μηνύει κακόν.
φεῦ·εἴθ’ ἦν ἐμαυτὸν προσβλέπειν ἐναντίον στάνθ’, ὡς ἐδάκρυσ’ οἷα πάσχομεν κακά.
πολλῶι γε μᾶλλον σαυτὸν ἤσκησας σέβειν ἢ τοὺς τεκόντας ὅσια δρᾶν δίκαιος ὤν.
ὦ δυστάλαινα μῆτερ, ὦ πικραὶ γοναί· μηδείς ποτ’ εἴη τῶν ἐμῶν φίλων νόθος.
οὐχ ἕλξετ’ αὐτόν, δμῶες; οὐκ ἀκούετε πάλαι ξενοῦσθαι τόνδε προυννέποντά με; κλαίων τις αὐτῶν ἆρ’ ἐμοῦ γε θίξεται· σὺ δ’ αὐτός, εἴ σοι θυμός, ἐξώθει χθονός.
δράσω τάδ’, εἰ μὴ τοῖς ἐμοῖς πείσηι λόγοις· οὐ γάρ τις οἶκτος σῆς μ’ ὑπέρχεται φυγῆς.
ἄραρεν, ὡς ἔοικεν. ὦ τάλας ἐγώ, ὡς οἶδα μὲν ταῦτ’, οἶδα δ’ οὐχ ὅπως φράσω.
ὦ φιλτάτη μοι δαιμόνων Λητοῦς κόρη, σύνθακε, συγκύναγε, φευξούμεσθα δὴ κλεινὰς Ἀθήνας. ἀλλὰ χαιρέτω πόλις καὶ γαῖ’ Ἐρεχθέως· ὦ πέδον Τροζήνιον, ὡς ἐγκαθηβᾶν πόλλ’ ἔχεις εὐδαίμονα, χαῖρ’· ὕστατον γάρ σ’ εἰσορῶν προσφθέγγομαι.
ἴτ’, ὦ νέοι μοι τῆσδε γῆς ὁμήλικες, προσείπαθ’ ἡμᾶς καὶ προπέμψατε χθονός· ὡς οὔποτ’ ἄλλον ἄνδρα σωφρονέστερον ὄψεσθε, κεἰ μὴ ταῦτ’ ἐμῶι δοκεῖ πατρί.
ἦ μέγα μοι τὰ θεῶν μελεδήμαθ’, ὅταν φρένας ἔλθηι, λύπας παραιρεῖ· ξύνεσιν δέ τιν’ ἐλπίδι κεύθων λείπομαι ἔν τε τύχαις θνατῶν καὶ ἐν ἔργμασι λεύσσων· ἄλλα γὰρ ἄλλοθεν ἀμείβεται, μετὰ δ’ ἵσταται ἀνδράσιν αἰὼν πολυπλάνητος αἰεί.
εἴθε μοι εὐξαμέναι θεόθεν τάδε μοῖρα παράσχοι, τύχαν μετ’ ὄλβου καὶ ἀκήρατον ἄλγεσι θυμόν· δόξα δὲ μήτ’ ἀτρεκὴς μήτ’ αὖ παράσημος ἐνείη, ῥάιδια δ’ ἤθεα τὸν αὔριον μεταβαλλομένα χρόνον αἰεὶ βίον συνευτυχοίην.
οὐκέτι γὰρ καθαρὰν φρέν’ ἔχω, παρὰ δ’ ἐλπίδ’ ἃ λεύσσω· ἐπεὶ τὸν Ἑλλανίας φανερώτατον ἀστέρ’ Ἀφαίας εἴδομεν εἴδομεν ἐκ πατρὸς ὀργᾶς ἄλλαν ἐπ’ αἶαν ἱέμενον.
ὦ ψάμαθοι πολιήτιδος ἀκτᾶς, ὦ δρυμὸς ὄρεος ὅθι κυνῶν ὠκυπόδων μέτα θῆρας ἔναιρεν Δίκτυνναν ἀμφὶ σεμνάν.
οὐκέτι συζυγίαν πώλων Ἐνετᾶν ἐπιβάσηι τὸν ἀμφὶ Λίμνας τρόχον κατέχων ποδὶ γυμνάδος ἵππου· μοῦσα δ’ ἄυπνος ὑπ’ ἄντυγι χορδᾶν λήξει πατρῶιον ἀνὰ δόμον· ἀστέφανοι δὲ κόρας ἀνάπαυλαι Λατοῦς βαθεῖαν ἀνὰ χλόαν· νυμφιδία δ’ ἀπόλωλε φυγᾶι σᾶι λέκτρων ἅμιλλα κούραις.
ἐγὼ δὲ σᾶι δυστυχίαι δάκρυσιν διοίσω πότμον ἄποτμον. ὦ τάλαινα μᾶτερ, ἔτεκες ἀνόνατα· φεῦ, μανίω θεοῖσιν.
ἰὼ ἰώ· συζύγιαι Χάριτες, τί τὸν τάλαν’ ἐκ πατρίας γᾶς οὐδὲν ἄτας αἴτιον πέμπετε τῶνδ’ ἀπ’ οἴκων; καὶ μὴν ὀπαδὸν Ἱππολύτου τόνδ’ εἰσορῶ σπουδῆι σκυθρωπὸν πρὸς δόμους ὁρμώμενον.
ποῖ γῆς ἄνακτα τῆσδε Θησέα μολὼν εὕροιμ’ ἄν, ὦ γυναῖκες; εἴπερ ἴστε μοι σημήνατ’· ἆρα τῶνδε δωμάτων ἔσω; ὅδ’ αὐτὸς ἔξω δωμάτων πορεύεται.
Θησεῦ, μερίμνης ἄξιον φέρω λόγον σοὶ καὶ πολίταις οἵ τ’ Ἀθηναίων πόλιν ναίουσι καὶ γῆς τέρμονας Τροζηνίας.
τί δ’ ἔστι; μῶν τις συμφορὰ νεωτέρα δισσὰς κατείληφ’ ἀστυγείτονας πόλεις; Ἱππόλυτος οὐκέτ’ ἔστιν, ὡς εἰπεῖν ἔπος· δέδορκε μέντοι φῶς ἐπὶ σμικρᾶς ῥοπῆς.
πρὸς τοῦ; δι’ ἔχθρας μῶν τις ἦν ἀφιγμένος ὅτου κατήισχυν’ ἄλοχον ὡς πατρὸς βίαι; οἰκεῖος αὐτὸν ὤλεσ’ ἁρμάτων ὄχος ἀραί τε τοῦ σοῦ στόματος, ἃς σὺ σῶι πατρὶ πόντου κρέοντι παιδὸς ἠράσω πέρι.
ὦ θεοί, Πόσειδόν θ’· ὡς ἄρ’ ἦσθ’ ἐμὸς πατὴρ ὀρθῶς, ἀκούσας τῶν ἐμῶν κατευγμάτων.
πῶς καὶ διώλετ’; εἰπέ, τῶι τρόπωι Δίκης ἔπαισεν αὐτὸν ῥόπτρον αἰσχύναντά με; ἡμεῖς μὲν ἀκτῆς κυμοδέγμονος πέλας ψήκτραισιν ἵππων ἐκτενίζομεν τρίχας κλαίοντες· ἦλθε γάρ τις ἄγγελος λέγων ὡς οὐκέτ’ ἐν γῆι τῆιδ’ ἀναστρέψοι πόδα Ἱππόλυτος, ἐκ σοῦ τλήμονας φυγὰς ἔχων.
ὁ δ’ ἦλθε ταὐτὸν δακρύων ἔχων μέλος ἡμῖν ἐπ’ ἀκτάς, μυρία δ’ ὀπισθόπους φίλων ἅμ’ ἔστειχ’ ἡλίκων <θ’> ὁμήγυρις.
χρόνωι δὲ δή ποτ’ εἶπ’ ἀπαλλαχθεὶς γόων· Τί ταῦτ’ ἀλύω; πειστέον πατρὸς λόγοις.
ἐντύναθ’ ἵππους ἅρμασι ζυγηφόρους, δμῶες, πόλις γὰρ οὐκέτ’ ἔστιν ἥδε μοι.
τοὐνθένδε μέντοι πᾶς ἀνὴρ ἠπείγετο, καὶ θᾶσσον ἢ λέγοι τις ἐξηρτυμένας πώλους παρ’ αὐτὸν δεσπότην ἐστήσαμεν.
μάρπτει δὲ χερσὶν ἡνίας ἀπ’ ἄντυγος, αὐταῖς ἐν ἀρβύλαισιν ἁρμόσας πόδας.
καὶ πρῶτα μὲν θεοῖς εἶπ’ ἀναπτύξας χέρας· Ζεῦ, μηκέτ’ εἴην εἰ κακὸς πέφυκ’ ἀνήρ· αἴσθοιτο δ’ ἡμᾶς ὡς ἀτιμάζει πατὴρ ἤτοι θανόντας ἢ φάος δεδορκότας.
κἀν τῶιδ’ ἐπῆγε κέντρον ἐς χεῖρας λαβὼν πώλοις ἁμαρτῆι· πρόσπολοι δ’ ὑφ’ ἅρματος πέλας χαλινῶν εἱπόμεσθα δεσπότηι τὴν εὐθὺς Ἄργους κἀπιδαυρίας ὁδόν.
ἐπεὶ δ’ ἔρημον χῶρον εἰσεβάλλομεν, ἀκτή τις ἔστι τοὐπέκεινα τῆσδε γῆς πρὸς πόντον ἤδη κειμένη Σαρωνικόν.
ἔνθεν τις ἠχὼ χθόνιος, ὡς βροντὴ Διός, βαρὺν βρόμον μεθῆκε, φρικώδη κλύειν· ὀρθὸν δὲ κρᾶτ’ ἔστησαν οὖς τ’ ἐς οὐρανὸν ἵπποι, παρ’ ἡμῖν δ’ ἦν φόβος νεανικὸς πόθεν ποτ’ εἴη φθόγγος. ἐς δ’ ἁλιρρόθους ἀκτὰς ἀποβλέψαντες ἱερὸν εἴδομεν κῦμ’ οὐρανῶι στηρίζον, ὥστ’ ἀφηιρέθη Σκίρωνος ἀκτὰς ὄμμα τοὐμὸν εἰσορᾶν, ἔκρυπτε δ’ Ἰσθμὸν καὶ πέτραν Ἀσκληπιοῦ.
κἄπειτ’ ἀνοιδῆσάν τε καὶ πέριξ ἀφρὸν πολὺν καχλάζον ποντίωι φυσήματι χωρεῖ πρὸς ἀκτὰς οὗ τέθριππος ἦν ὄχος.
αὐτῶι δὲ σὺν κλύδωνι καὶ τρικυμίαι κῦμ’ ἐξέθηκε ταῦρον, ἄγριον τέρας· οὗ πᾶσα μὲν χθὼν φθέγματος πληρουμένη φρικῶδες ἀντεφθέγγετ’, εἰσορῶσι δὲ κρεῖσσον θέαμα δεργμάτων ἐφαίνετο.
εὐθὺς δὲ πώλοις δεινὸς ἐμπίπτει φόβος· καὶ δεσπότης μὲν ἱππικοῖσιν ἤθεσιν πολὺς ξυνοικῶν ἥρπασ’ ἡνίας χεροῖν, ἕλκει δὲ κώπην ὥστε ναυβάτης ἀνήρ, ἱμᾶσιν ἐς τοὔπισθεν ἀρτήσας δέμας· αἱ δ’ ἐνδακοῦσαι στόμια πυριγενῆ γνάθοις βίαι φέρουσιν, οὔτε ναυκλήρου χερὸς οὔθ’ ἱπποδέσμων οὔτε κολλητῶν ὄχων μεταστρέφουσαι. κεἰ μὲν ἐς τὰ μαλθακὰ γαίας ἔχων οἴακας εὐθύνοι δρόμον, προυφαίνετ’ ἐς τὸ πρόσθεν, ὥστ’ ἀναστρέφειν, ταῦρος, φόβωι τέτρωρον ἐκμαίνων ὄχον· εἰ δ’ ἐς πέτρας φέροιντο μαργῶσαι φρένας, σιγῆι πελάζων ἄντυγι ξυνείπετο, ἐς τοῦθ’ ἕως ἔσφηλε κἀνεχαίτισεν ἁψῖδα πέτρωι προσβαλὼν ὀχήματος.
σύμφυρτα δ’ ἦν ἅπαντα· σύριγγές τ’ ἄνω τροχῶν ἐπήδων ἀξόνων τ’ ἐνήλατα, αὐτὸς δ’ ὁ τλήμων ἡνίαισιν ἐμπλακεὶς δεσμὸν δυσεξέλικτον ἕλκεται δεθείς, σποδούμενος μὲν πρὸς πέτραις φίλον κάρα θραύων τε σάρκας, δεινὰ δ’ ἐξαυδῶν κλύειν· Στῆτ’, ὦ φάτναισι ταῖς ἐμαῖς τεθραμμέναι, μή μ’ ἐξαλείψητ’. ὦ πατρὸς τάλαιν’ ἀρά· τίς ἄνδρ’ ἄριστον βούλεται σῶσαι παρών; πολλοὶ δὲ βουληθέντες ὑστέρωι ποδὶ ἐλειπόμεσθα. χὠ μὲν ἐκ δεσμῶν λυθεὶς τμητῶν ἱμάντων οὐ κάτοιδ’ ὅτωι τρόπωι πίπτει, βραχὺν δὴ βίοτον ἐμπνέων ἔτι· ἵπποι δ’ ἔκρυφθεν καὶ τὸ δύστηνον τέρας ταύρου λεπαίας οὐ κάτοιδ’ ὅποι χθονός.
δοῦλος μὲν οὖν ἔγωγε σῶν δόμων, ἄναξ, ἀτὰρ τοσοῦτόν γ’ οὐ δυνήσομαί ποτε, τὸν σὸν πιθέσθαι παῖδ’ ὅπως ἐστὶν κακός, οὐδ’ εἰ γυναικῶν πᾶν κρεμασθείη γένος καὶ τὴν ἐν Ἴδηι γραμμάτων πλήσειέ τις πεύκην· ἐπεί νιν ἐσθλὸν ὄντ’ ἐπίσταμαι.
αἰαῖ, κέκρανται συμφορὰ νέων κακῶν, οὐδ’ ἔστι μοίρας τοῦ χρεών τ’ ἀπαλλαγή.
μίσει μὲν ἀνδρὸς τοῦ πεπονθότος τάδε λόγοισιν ἥσθην τοῖσδε· νῦν δ’ αἰδούμενος θεούς τ’ ἐκεῖνόν θ’, οὕνεκ’ ἐστὶν ἐξ ἐμοῦ, οὔθ’ ἥδομαι τοῖσδ’ οὔτ’ ἐπάχθομαι κακοῖς.
πῶς οὖν; κομίζειν, ἢ τί χρὴ τὸν ἄθλιον δράσαντας ἡμᾶς σῆι χαρίζεσθαι φρενί; φρόντιζ’· ἐμοῖς δὲ χρώμενος βουλεύμασιν οὐκ ὠμὸς ἐς σὸν παῖδα δυστυχοῦντ’ ἔσηι.
κομίζετ’ αὐτόν, ὡς ἰδὼν ἐν ὄμμασιν λόγοις τ’ ἐλέγξω δαιμόνων τε συμφοραῖς τὸν τἄμ’ ἀπαρνηθέντα μὴ χρᾶναι λέχη.
σὺ τὰν θεῶν ἄκαμπτον φρένα καὶ βροτῶν ἄγεις, Κύπρι, σὺν δ’ ὁ ποι- κιλόπτερος ἀμφιβαλὼν ὠκυτάτωι πτερῶι· ποτᾶται δὲ γαῖαν εὐάχητόν θ’ ἁλμυρὸν ἐπὶ πόντον, θέλγει δ’ Ἔρως ὧι μαινομέναι κραδίαι πτανὸς ἐφορμάσηι χρυσοφαής, φύσιν ὀρεσκόων σκύμνων πελαγίων θ’ ὅσα τε γᾶ τρέφει τά τ’ αἰθόμενος ἅλιος δέρκεται ἄνδρας τε· συμπάντων βασιληίδα τι- μάν, Κύπρι, τῶνδε μόνα κρατύνεις.
σὲ τὸν εὐπατρίδην Αἰγέως κέλομαι παῖδ’ ἐπακοῦσαι· Λητοῦς δὲ κόρη σ’ Ἄρτεμις αὐδῶ.
Θησεῦ, τί τάλας τοῖσδε συνήδηι, παῖδ’ οὐχ ὁσίως σὸν ἀποκτείνας ψεύδεσι μύθοις ἀλόχου πεισθεὶς ἀφανῆ; φανερὰν δ’ ἔσχεθες ἄτην.
πῶς οὐχ ὑπὸ γῆς τάρταρα κρύπτεις δέμας αἰσχυνθείς, ἢ πτηνὸν ἄω μεταβὰς βίοτον πήματος ἔξω πόδα τοῦδ’ ἀνέχεις; ὡς ἔν γ’ ἀγαθοῖς ἀνδράσιν οὔ σοι κτητὸν βιότου μέρος ἐστίν.
ἄκουε, Θησεῦ, σῶν κακῶν κατάστασιν.
καίτοι προκόψω γ’ οὐδέν, ἀλγυνῶ δέ σε· ἀλλ’ ἐς τόδ’ ἦλθον, παιδὸς ἐκδεῖξαι φρένα τοῦ σοῦ δικαίαν, ὡς ὑπ’ εὐκλείας θάνηι, καὶ σῆς γυναικὸς οἶστρον ἢ τρόπον τινὰ γενναιότητα. τῆς γὰρ ἐχθίστης θεῶν ἡμῖν ὅσαισι παρθένειος ἡδονὴ δηχθεῖσα κέντροις παιδὸς ἠράσθη σέθεν· γνώμηι δὲ νικᾶν τὴν Κύπριν πειρωμένη τροφοῦ διώλετ’ οὐχ ἑκοῦσα μηχαναῖς, ἣ σῶι δι’ ὅρκων παιδὶ σημαίνει νόσον.
ὁ δ’, ὥσπερ οὖν δίκαιον, οὐκ ἐφέσπετο λόγοισιν, οὐδ’ αὖ πρὸς σέθεν κακούμενος ὅρκων ἀφεῖλε πίστιν, εὐσεβὴς γεγώς· ἡ δ’ εἰς ἔλεγχον μὴ πέσηι φοβουμένη ψευδεῖς γραφὰς ἔγραψε καὶ διώλεσεν δόλοισι σὸν παῖδ’, ἀλλ’ ὅμως ἔπεισέ σε.
οἴμοι.
δάκνει σε, Θησεῦ, μῦθος; ἀλλ’ ἔχ’ ἥσυχος,τοὐνθένδ’ ἀκούσας ὡς ἂν οἰμώξηις πλέον.
ἆρ’ οἶσθα πατρὸς τρεῖς ἀρὰς ἔχων σαφεῖς; ὧν τὴν μίαν παρεῖλες, ὦ κάκιστε σύ, ἐς παῖδα τὸν σόν, ἐξὸν εἰς ἐχθρῶν τινα.
πατὴρ μὲν οὖν σοι πόντιος φρονῶν καλῶς ἔδωχ’ ὅσονπερ χρῆν, ἐπείπερ ἤινεσεν· σὺ δ’ ἔν τ’ ἐκείνωι κἀν ἐμοὶ φαίνηι κακός, ὃς οὔτε πίστιν οὔτε μάντεων ὄπα ἔμεινας, οὐκ ἤλεγξας, οὐ χρόνωι μακρῶι σκέψιν παρέσχες, ἀλλὰ θᾶσσον ἤ σ’ ἐχρῆν ἀρὰς ἐφῆκας παιδὶ καὶ κατέκτανες.
δέσποιν’, ὀλοίμην. δείν’ ἔπραξας, ἀλλ’ ὅμως ἔτ’ ἔστι καί σοι τῶνδε συγγνώμης τυχεῖν· Κύπρις γὰρ ἤθελ’ ὥστε γίγνεσθαι τάδε, πληροῦσα θυμόν. θεοῖσι δ’ ὦδ’ ἔχει νόμος· οὐδεὶς ἀπαντᾶν βούλεται προθυμίαι τῆι τοῦ θέλοντος, ἀλλ’ ἀφιστάμεσθ’ ἀεί.
ἐπεί, σάφ’ ἴσθι, Ζῆνα μὴ φοβουμένη οὐκ ἄν ποτ’ ἦλθον ἐς τόδ’ αἰσχύνης ἐγὼ ὥστ’ ἄνδρα πάντων φίλτατον βροτῶν ἐμοὶ θανεῖν ἐᾶσαι. τὴν δὲ σὴν ἁμαρτίαν τὸ μὴ εἰδέναι μὲν πρῶτον ἐκλύει κάκης· ἔπειτα δ’ ἡ θανοῦσ’ ἀνήλωσεν γυνὴ λόγων ἐλέγχους, ὥστε σὴν πεῖσαι φρένα.
μάλιστα μέν νυν σοὶ τάδ’ ἔρρωγεν κακά, λύπη δὲ κἀμοί· τοὺς γὰρ εὐσεβεῖς θεοὶ θνήισκοντας οὐ χαίρουσι· τούς γε μὴν κακοὺς αὐτοῖς τέκνοισι καὶ δόμοις ἐξόλλυμεν.
καὶ μὴν ὁ τάλας ὅδε δὴ στείχει, σάρκας νεαρὰς ξανθόν τε κάρα διαλυμανθείς. ὦ πόνος οἴκων, οἷον ἐκράνθη δίδυμον μελάθροις πένθος θεόθεν καταληπτόν.
αἰαῖ αἰαῖ· δύστηνος ἐγώ, πατρὸς ἐξ ἀδίκου χρησμοῖς ἀδίκοις διελυμάνθην.
ἀπόλωλα τάλας, οἴμοι μοι.
διά μου κεφαλῆς ἄισσουσ’ ὀδύναι κατά τ’ ἐγκέφαλον πηδᾶι σφάκελος· σχές, ἀπειρηκὸς σῶμ’ ἀναπαύσω.
ἒ ἔ· ὦ στυγνὸν ὄχημ’ ἵππειον, ἐμῆς βόσκημα χερός, διά μ’ ἔφθειρας, κατὰ δ’ ἔκτεινας.
φεῦ φεῦ· πρὸς θεῶν, ἀτρέμα, δμῶες, χροὸς ἑλκώδους ἅπτεσθε χεροῖν.
τίς ἐφέστηκεν δεξιὰ πλευροῖς; πρόσφορά μ’ αἴρετε, σύντονα δ’ ἕλκετε τὸν κακοδαίμονα καὶ κατάρατον πατρὸς ἀμπλακίαις. Ζεῦ Ζεῦ, τάδ’ ὁρᾶις; ὅδ’ ὁ σεμνὸς ἐγὼ καὶ θεοσέπτωρ, ὅδ’ ὁ σωφροσύνηι πάντας ὑπερσχών, προῦπτον ἐς Ἅιδην στείχω, κατ’ ἄκρας ὀλέσας βίοτον, μόχθους δ’ ἄλλως τῆς εὐσεβίας εἰς ἀνθρώπους ἐπόνησα.
αἰαῖ αἰαῖ· καὶ νῦν ὀδύνα μ’ ὀδύνα βαίνει· μέθετέ με τάλανα, καί μοι θάνατος παιὰν ἔλθοι.
†προσαπόλλυτέ μ’ ὄλλυτε τὸν δυσδαί- μονα·† ἀμφιτόμου λόγχας ἔραμαι, διαμοιρᾶσαι κατά τ’ εὐνᾶσαι τὸν ἐμὸν βίοτον.
ὦ πατρὸς ἐμοῦ δύστανος ἀρά· μιαιφόνον τι σύγγονον παλαιῶν προγεννη- τόρων ἐξορίζεταικακὸν οὐδὲ μένει, ἔμολέ τ’ ἐπ’ ἐμέ—τί ποτε, τὸν οὐ- δὲν ὄντ’ ἐπαίτιον κακῶν; ἰώ μοί μοι.
τί φῶ; πῶς ἀπαλλάξωβιοτὰν ἐμὰν τοῦδ’ ἀνάλγητον πάθους; εἴθε με κοιμάσειε τὸν δυσδαίμον’ Ἅιδα μέλαινανύκτερός τ’ ἀνάγκα.
ὦ τλῆμον, οἵαι συμφορᾶι συνεζύγης· τὸ δ’ εὐγενές σε τῶν φρενῶν ἀπώλεσεν.
ἔα·ὦ θεῖον ὀσμῆς πνεῦμα· καὶ γὰρ ἐν κακοῖς ὢν ἠισθόμην σου κἀνεκουφίσθην δέμας.
ἔστ’ ἐν τόποισι τοισίδ’ Ἄρτεμις θεά.
ὦ τλῆμον, ἔστι, σοί γε φιλτάτη θεῶν.
ὁρᾶις με, δέσποιν’, ὡς ἔχω, τὸν ἄθλιον; ὁρῶ· κατ’ ὄσσων δ’ οὐ θέμις βαλεῖν δάκρυ.
οὐκ ἔστι σοι κυναγὸς οὐδ’ ὑπηρέτης.
οὐ δῆτ’· ἀτάρ μοι προσφιλής γ’ ἀπόλλυσαι.
οὐδ’ ἱππονώμας οὐδ’ ἀγαλμάτων φύλαξ.
Κύπρις γὰρ ἡ πανοῦργος ὧδ’ ἐμήσατο.
οἴμοι, φρονῶ δὴ δαίμον’ ἥ μ’ ἀπώλεσεν.
τιμῆς ἐμέμφθη, σωφρονοῦντι δ’ ἤχθετο.
τρεῖς ὄντας ἡμᾶς ὤλεσ’, ἤισθημαι, μία.
πατέρα γε καὶ σὲ καὶ τρίτην ξυνάορον.
ὤιμωξα τοίνυν καὶ πατρὸς δυσπραξίας.
ἐξηπατήθη δαίμονος βουλεύμασιν.
ὦ δυστάλας σὺ τῆσδε συμφορᾶς, πάτερ.
ὄλωλα, τέκνον, οὐδέ μοι χάρις βίου.
στένω σε μᾶλλον ἢ ’μὲ τῆς ἁμαρτίας.
εἰ γὰρ γενοίμην, τέκνον, ἀντὶ σοῦ νεκρός.
ὦ δῶρα πατρὸς σοῦ Ποσειδῶνος πικρά.
ὡς μήποτ’ ἐλθεῖν ὤφελ’ ἐς τοὐμὸν στόμα.
τί δ’; ἔκτανές τἄν μ’, ὡς τότ’ ἦσθ’ ὠργισμένος.
δόξης γὰρ ἦμεν πρὸς θεῶν ἐσφαλμένοι.
φεῦ·εἴθ’ ἦν ἀραῖον δαίμοσιν βροτῶν γένος.
ἔασον· οὐ γὰρ οὐδὲ γῆς ὑπὸ ζόφον θεᾶς ἄτιμοι Κύπριδος ἐκ προθυμίας ὀργαὶ κατασκήψουσιν ἐς τὸ σὸν δέμας, σῆς εὐσεβείας κἀγαθῆς φρενὸς χάριν· ἐγὼ γὰρ αὐτῆς ἄλλον ἐξ ἐμῆς χερὸς ὃς ἂν μάλιστα φίλτατος κυρῆι βροτῶν τόξοις ἀφύκτοις τοῖσδε τιμωρήσομαι.
σοὶ δ’, ὦ ταλαίπωρ’, ἀντὶ τῶνδε τῶν κακῶν τιμὰς μεγίστας ἐν πόλει Τροζηνίαι δώσω· κόραι γὰρ ἄζυγες γάμων πάρος κόμας κεροῦνταί σοι, δι’ αἰῶνος μακροῦ πένθη μέγιστα δακρύων καρπουμένωι· ἀεὶ δὲ μουσοποιὸς ἐς σὲ παρθένων ἔσται μέριμνα, κοὐκ ἀνώνυμος πεσὼν ἔρως ὁ Φαίδρας ἐς σὲ σιγηθήσεται.
σὺ δ’, ὦ γεραιοῦ τέκνον Αἰγέως, λαβὲ σὸν παῖδ’ ἐν ἀγκάλαισι καὶ προσέλκυσαι· ἄκων γὰρ ὤλεσάς νιν, ἀνθρώποισι δὲ θεῶν διδόντων εἰκὸς ἐξαμαρτάνειν.
καὶ σοὶ παραινῶ πατέρα μὴ στυγεῖν σέθεν, Ἱππόλυτ’· ἔχεις γὰρ μοῖραν ἧι διεφθάρης.
καὶ χαῖρ’· ἐμοὶ γὰρ οὐ θέμις φθιτοὺς ὁρᾶν οὐδ’ ὄμμα χραίνειν θανασίμοισιν ἐκπνοαῖς· ὁρῶ δέ σ’ ἤδη τοῦδε πλησίον κακοῦ.
χαίρουσα καὶ σὺ στεῖχε, παρθέν’ ὀλβία· μακρὰν δὲ λείπεις ῥαιδίως ὁμιλίαν.
λύω δὲ νεῖκος πατρὶ χρηιζούσης σέθεν· καὶ γὰρ πάροιθε σοῖς ἐπειθόμην λόγοις.
αἰαῖ, κατ’ ὄσσων κιγχάνει μ’ ἤδη σκότος· λαβοῦ πάτερ μου καὶ κατόρθωσον δέμας.
οἴμοι, τέκνον, τί δρᾶις με τὸν δυσδαίμονα; ὄλωλα καὶ δὴ νερτέρων ὁρῶ πύλας.
ἦ τὴν ἐμὴν ἄναγνον ἐκλιπὼν χέρα; οὐ δῆτ’, ἐπεί σε τοῦδ’ ἐλευθερῶ φόνου.
τί φήις; ἀφίης αἵματός μ’ ἐλεύθερον; τὴν τοξόδαμνον Ἄρτεμιν μαρτύρομαι.
ὦ φίλταθ’, ὡς γενναῖος ἐκφαίνηι πατρί.
ὦ χαῖρε καὶ σύ, χαῖρε πολλά μοι, πάτερ.
οἴμοι φρενὸς σῆς εὐσεβοῦς τε κἀγαθῆς.
τοιῶνδε παίδων γνησίων εὔχου τυχεῖν.
μή νυν προδῶις με, τέκνον, ἀλλὰ καρτέρει.
κεκαρτέρηται τἄμ’· ὄλωλα γάρ, πάτερ.
κρύψον δέ μου πρόσωπον ὡς τάχος πέπλοις.
ὦ κλείν’ Ἀφαίας Παλλάδος θ’ ὁρίσματα, οἵου στερήσεσθ’ ἀνδρός. ὦ τλήμων ἐγώ, ὡς πολλά, Κύπρι, σῶν κακῶν μεμνήσομαι.
κοινὸν τόδ’ ἄχος πᾶσι πολίταις ἦλθεν ἀέλπτως.
πολλῶν δακρύων ἔσται πίτυλος· τῶν γὰρ μεγάλων ἀξιοπενθεῖς φῆμαι μᾶλλον κατέχουσιν.
Ἀσιάτιδος γῆς σχῆμα, Θηβαία πόλις, ὅθεν ποθ’ ἕδνων σὺν πολυχρύσωι χλιδῆι Πριάμου τύραννον ἑστίαν ἀφικόμην δάμαρ δοθεῖσα παιδοποιὸς Ἕκτορι, ζηλωτὸς ἔν γε τῶι πρὶν Ἀνδρομάχη χρόνωι, νῦν δ’, εἴ τις ἄλλη, δυστυχεστάτη γυνή [ἐμοῦ πέφυκεν ἢ γενήσεταί ποτε]· ἥτις πόσιν μὲν Ἕκτορ’ ἐξ Ἀχιλλέως θανόντ’ ἐσεῖδον, παῖδά θ’ ὃν τίκτω πόσει ῥιφθέντα πύργων Ἀστυάνακτ’ ἀπ’ ὀρθίων, ἐπεὶ τὸ Τροίας εἷλον Ἕλληνες πέδον· αὐτὴ δὲ δούλη τῶν ἐλευθερωτάτων οἴκων νομισθεῖσ’ Ἑλλάδ’ εἰσαφικόμην τῶι νησιώτηι Νεοπτολέμωι δορὸς γέρας δοθεῖσα λείας Τρωϊκῆς ἐξαίρετον.
Φθίας δὲ τῆσδε καὶ πόλεως Φαρσαλίας σύγχορτα ναίω πεδί’, ἵν’ ἡ θαλασσία Πηλεῖ ξυνώικει χωρὶς ἀνθρώπων Θέτις φεύγουσ’ ὅμιλον· Θεσσαλὸς δέ νιν λεὼς Θετίδειον αὐδᾶι θεᾶς χάριν νυμφευμάτων.
ἔνθ’ οἶκον ἔσχε τόνδε παῖς Ἀχιλλέως, Πηλέα δ’ ἀνάσσειν γῆς ἐᾶι Φαρσαλίας, ζῶντος γέροντος σκῆπτρον οὐ θέλων λαβεῖν.
κἀγὼ δόμοις τοῖσδ’ ἄρσεν’ ἐντίκτω κόρον, πλαθεῖσ’ Ἀχιλλέως παιδί, δεσπότηι δ’ ἐμῶι.
καὶ πρὶν μὲν ἐν κακοῖσι κειμένην ὅμως ἐλπίς μ’ ἀεὶ προῆγε σωθέντος τέκνου ἀλκήν τιν’ εὑρεῖν κἀπικούρησιν κακῶν· ἐπεὶ δὲ τὴν Λάκαιναν Ἑρμιόνην γαμεῖ τοὐμὸν παρώσας δεσπότης δοῦλον λέχος, κακοῖς πρὸς αὐτῆς σχετλίοις ἐλαύνομαι.
λέγει γὰρ ὥς νιν φαρμάκοις κεκρυμμένοις τίθημ’ ἄπαιδα καὶ πόσει μισουμένην, αὐτὴ δὲ ναίειν οἶκον ἀντ’ αὐτῆς θέλω τόνδ’, ἐκβαλοῦσα λέκτρα τἀκείνης βίαι· ἁγὼ τὸ πρῶτον οὐχ ἑκοῦσ’ ἐδεξάμην, νῦν δ’ ἐκλέλοιπα· Ζεὺς τάδ’ εἰδείη μέγας, ὡς οὐχ ἑκοῦσα τῶιδ’ ἐκοινώθην λέχει.
ἀλλ’ οὔ σφε πείθω, βούλεται δέ με κτανεῖν, πατήρ τε θυγατρὶ Μενέλεως συνδρᾶι τάδε.
καὶ νῦν κατ’ οἴκους ἔστ’, ἀπὸ Σπάρτης μολὼν ἐπ’ αὐτὸ τοῦτο· δειματουμένη δ’ ἐγὼ δόμων πάροικον Θέτιδος εἰς ἀνάκτορον θάσσω τόδ’ ἐλθοῦσ’, ἤν με κωλύσηι θανεῖν.
Πηλεύς τε γάρ νιν ἔκγονοί τε Πηλέως σέβουσιν, ἑρμήνευμα Νηρῆιδος γάμων.
ὃς δ’ ἔστι παῖς μοι μόνος, ὑπεκπέμπω λάθραι ἄλλους ἐς οἴκους, μὴ θάνηι φοβουμένη.
ὁ γὰρ φυτεύσας αὐτὸν οὔτ’ ἐμοὶ πάρα προσωφελῆσαι παιδί τ’ οὐδέν ἐστ’, ἀπὼν Δελφῶν κατ’ αἶαν, ἔνθα Λοξίαι δίκην δίδωσι μανίας, ἧι ποτ’ ἐς Πυθὼ μολὼν ἤιτησε Φοῖβον πατρὸς οὗ κτείνει δίκην, εἴ πως τὰ πρόσθε σφάλματ’ ἐξαιτούμενος θεὸν παράσχοιτ’ ἐς τὸ λοιπὸν εὐμενῆ.
δέσποιν’, ἐγώ τοι τοὔνομ’ οὐ φεύγω τόδε καλεῖν σ’, ἐπείπερ καὶ κατ’ οἶκον ἠξίουν τὸν σόν, τὸ Τροίας ἡνίκ’ ὠικοῦμεν πέδον, εὔνους δ’ ἐκεῖ σοι ζῶντί τ’ ἦ τῶι σῶι πόσει· καὶ νῦν φέρουσά σοι νέους ἥκω λόγους, φόβωι μέν, εἴ τις δεσποτῶν αἰσθήσεται, οἴκτωι δὲ τῶι σῶι· δεινὰ γὰρ βουλεύεται Μενέλαος ἐς σὲ παῖς θ’, ἅ σοι φυλακτέα.
ὦ φιλτάτη σύνδουλε (σύνδουλος γὰρ εἶ τῆι πρόσθ’ ἀνάσσηι τῆιδε, νῦν δὲ δυστυχεῖ), τί δρῶσι; ποίας μηχανὰς πλέκουσιν αὖ, κτεῖναι θέλοντες τὴν παναθλίαν ἐμέ; τὸν παῖδά σου μέλλουσιν, ὦ δύστηνε σύ, κτείνειν, ὃν ἔξω δωμάτων ὑπεξέθου· φροῦδος δ’ ἐπ’ αὐτὸν Μενέλεως δόμων ἄπο.
οἴμοι· πέπυσται τὸν ἐμὸν ἔκθετον γόνον; πόθεν ποτ’; ὦ δύστηνος, ὡς ἀπωλόμην.
οὐκ οἶδ’, ἐκείνων δ’ ἠισθόμην ἐγὼ τάδε.
ἀπωλόμην ἄρ’. ὦ τέκνον, κτενοῦσί σε δισσοὶ λαβόντες γῦπες, ὁ δὲ κεκλημένος πατὴρ ἔτ’ ἐν Δελφοῖσι τυγχάνει μένων.
δοκῶ γὰρ οὐκ ἂν ὧδέ σ’ ἂν πράσσειν κακῶς κείνου παρόντος· νῦν δ’ ἔρημος εἶ φίλων.
οὐδ’ ἀμφὶ Πηλέως ἦλθεν ὡς ἥξοι φάτις; γέρων ἐκεῖνος ὥστε σ’ ὠφελεῖν παρών.
καὶ μὴν ἔπεμψ’ ἐπ’ αὐτὸν οὐχ ἅπαξ μόνον.
μῶν οὖν δοκεῖς σου φροντίσαι τιν’ ἀγγέλων; πόθεν; θέλεις οὖν ἄγγελος σύ μοι μολεῖν; τί δῆτα φήσω χρόνιος οὖσ’ ἐκ δωμάτων; πολλὰς ἂν εὕροις μηχανάς· γυνὴ γὰρ εἶ.
κίνδυνος· Ἑρμιόνη γὰρ οὐ σμικρὸν φύλαξ.
ὁρᾶις; ἀπαυδᾶις ἐν κακοῖς φίλοισι σοῖς.
οὐ δῆτα· μηδὲν τοῦτ’ ὀνειδίσηις ἐμοί.
ἀλλ’ εἶμ’, ἐπεί τοι κοὐ περίβλεπτος βίος δούλης γυναικός, ἤν τι καὶ πάθω κακόν.
χώρει νυν· ἡμεῖς δ’ οἷσπερ ἐγκείμεσθ’ ἀεὶ θρήνοισι καὶ γόοισι καὶ δακρύμασιν πρὸς αἰθέρ’ ἐκτενοῦμεν· ἐμπέφυκε γὰρ γυναιξὶ τέρψις τῶν παρεστώτων κακῶν ἀνὰ στόμ’ αἰεὶ καὶ διὰ γλώσσης ἔχειν.
πάρεστι δ’ οὐχ ἓν ἀλλὰ πολλά μοι στένειν, πόλιν πατρώιαν τὸν θανόντα θ’ Ἕκτορα στερρόν τε τὸν ἐμὸν δαίμον’ ὧι συνεζύγην δούλειον ἦμαρ ἐσπεσοῦσ’ ἀναξίως.
χρὴ δ’ οὔποτ’ εἰπεῖν οὐδέν’ ὄλβιον βροτῶν, πρὶν ἂν θανόντος τὴν τελευταίαν ἴδηις ὅπως περάσας ἡμέραν ἥξει κάτω.
Ἰλίωι αἰπεινᾶι Πάρις οὐ γάμον ἀλλά τιν’ ἄταν ἀγάγετ’ εὐναίαν ἐς θαλάμους Ἑλέναν.
ἇς ἕνεκ’, ὦ Τροία, δορὶ καὶ πυρὶ δηϊάλωτον εἷλέ σ’ ὁ χιλιόναυς Ἑλλάδος ὠκὺς Ἄρης καὶ τὸν ἐμὸν μελέας πόσιν Ἕκτορα, τὸν περὶ τείχη εἵλκυσε διφρεύων παῖς ἁλίας Θέτιδος· αὐτὰ δ’ ἐκ θαλάμων ἀγόμαν ἐπὶ θῖνα θαλάσσας, δουλοσύναν στυγερὰν ἀμφιβαλοῦσα κάραι.
πολλὰ δὲ δάκρυά μοι κατέβα χροός, ἁνίκ’ ἔλειπον ἄστυ τε καὶ θαλάμους καὶ πόσιν ἐν κονίαις.
ὤμοι ἐγὼ μελέα, τί μ’ ἐχρῆν ἔτι φέγγος ὁρᾶσθαι Ἑρμιόνας δούλαν; ἆς ὕπο τειρομένα πρὸς τόδ’ ἄγαλμα θεᾶς ἱκέτις περὶ χεῖρε βαλοῦσα τάκομαι ὡς πετρίνα πιδακόεσσα λιβάς.
ὦ γύναι, ἃ Θέτιδος δάπεδον καὶ ἀνάκτοραθάσσεις δαρὸν οὐδὲ λείπεις, Φθιὰς ὅμως ἔμολον ποτὶ σὰν Ἀσιήτιδα γένναν, εἴ τί σοι δυναίμαν ἄκος τῶν δυσλύτων πόνων τεμεῖν, οἵ σε καὶ Ἑρμιόναν ἔριδι στυγερᾶι συνέκληισαν, τλᾶμον, ἀμφὶ λέκτρων διδύμων, ἐπίκοινον ἔχουσαν ἄνδρα, παῖδ’ Ἀχιλλέως.
γνῶθι τύχαν, λόγισαι τὸ παρὸν κακὸν εἰς ὅπερἥκεις.
δεσπόταις ἁμιλλᾶι Ἰλιὰς οὖσα κόρα Λακεδαίμονος ἐγγενέταισιν; λεῖπε δεξίμηλον δόμον τᾶς ποντίας θεοῦ. τί σοι καιρὸς ἀτυζομέναι δέμας αἰκέλιον καταλείβειν δεσποτᾶν ἀνάγκαις; τὸ κρατοῦν δέ σ’ ἔπεισι· τί μόχθον οὐδὲν οὖσα μοχθεῖς; ἀλλ’ ἴθι λεῖπε θεᾶς Νηρηίδος ἀγλαὸν ἕδραν, γνῶθι δ’ οὖσ’ ἐπὶ ξένας δμωὶς ἀπ’ ἀλλοτρίας πόλεος, ἔνθ’ οὐ φίλων τιν’ εἰσορᾶις σῶν, ὦ δυστυχεστάτα, <ὦ> παντάλαινα νύμφα.
οἰκτροτάτα γὰρ ἔμοιγ’ ἔμολες, γύναι Ἰλιάς,οἴκους δεσποτᾶν ἐμῶν· φόβωι δ’ ἡσυχίαν ἄγομεν (τὸ δὲ σὸν οἴκτωι φέρουσα τυγχάνω) μὴ παῖς τᾶς Διὸς κόρας σοί μ’ εὖ φρονοῦσαν εἰδῆι.
κόσμον μὲν ἀμφὶ κρατὶ χρυσέας χλιδῆς στολμόν τε χρωτὸς τόνδε ποικίλων πέπλων οὐ τῶν Ἀχιλλέως οὐδὲ Πηλέως ἀπὸ δόμων ἀπαρχὰς δεῦρ’ ἔχουσ’ ἀφικόμην, ἀλλ’ ἐκ Λακαίνης Σπαρτιάτιδος χθονὸς Μενέλαος ἡμῖν ταῦτα δωρεῖται πατὴρ πολλοῖς σὺν ἕδνοις, ὥστ’ ἐλευθεροστομεῖν.
[ὑμᾶς μὲν οὖν τοῖσδ’ ἀνταμείβομαι λόγοις.] σὺ δ’ οὖσα δούλη καὶ δορίκτητος γυνὴ δόμους κατασχεῖν ἐκβαλοῦσ’ ἡμᾶς θέλεις τούσδε, στυγοῦμαι δ’ ἀνδρὶ φαρμάκοισι σοῖς, νηδὺς δ’ ἀκύμων διὰ σέ μοι διόλλυται· δεινὴ γὰρ ἠπειρῶτις ἐς τὰ τοιάδε ψυχὴ γυναικῶν· ὦν ἐπισχήσω σ’ ἐγώ, κοὐδέν σ’ ὀνήσει δῶμα Νηρῆιδος τόδε, οὐ βωμὸς οὐδὲ ναός, ἀλλὰ κατθανῆι.
ἢν δ’ οὖν βροτῶν τίς σ’ ἢ θεῶν σῶσαι θέληι, δεῖ σ’ ἀντὶ τῶν πρὶν ὀλβίων φρονημάτων πτῆξαι ταπεινὴν προσπεσεῖν τ’ ἐμὸν γόνυ σαίρειν τε δῶμα τοὐμὸν ἐκ χρυσηλάτων τευχέων χερὶ σπείρουσαν Ἀχελώιου δρόσον γνῶναί θ’ ἵν’ εἶ γῆς. οὐ γάρ ἐσθ’ Ἕκτωρ τάδε, οὐ Πρίαμος οὐδὲ χρυσός, ἀλλ’ Ἑλλὰς πόλις.
ἐς τοῦτο δ’ ἥκεις ἀμαθίας, δύστηνε σύ, ἣ παιδὶ πατρὸς ὃς σὸν ὤλεσεν πόσιν τολμᾶις ξυνεύδειν καὶ τέκν’ αὐθεντῶν πάρα τίκτειν. τοιοῦτον πᾶν τὸ βάρβαρον γένος· πατήρ τε θυγατρὶ παῖς τε μητρὶ μείγνυται κόρη τ’ ἀδελφῶι, διὰ φόνου δ’ οἱ φίλτατοι χωροῦσι, καὶ τῶνδ’ οὐδὲν ἐξείργει νόμος.
ἃ μὴ παρ’ ἡμᾶς ἔσφερ’· οὐδὲ γὰρ καλὸν δυοῖν γυναικοῖν ἄνδρ’ ἕν’ ἡνίας ἔχειν, ἀλλ’ ἐς μίαν βλέποντες εὐναίαν Κύπριν στέργουσιν, ὅστις μὴ κακῶς οἰκεῖν θέληι.
ἐπίφθονόν τι χρῆμα θηλείας φρενὸς καὶ ξυγγάμοισι δυσμενὲς μάλιστ’ ἀεί.
φεῦ φεῦ· κακόν γε θνητοῖς τὸ νέον ἔν τε τῶι νέωι τὸ μὴ δίκαιον ὅστις ἀνθρώπων ἔχει.
ἐγὼ δὲ ταρβῶ μὴ τὸ δουλεύειν μέ σοι λόγων ἀπώσηι πόλλ’ ἔχουσαν ἔνδικα, ἢν δ’ αὖ κρατήσω, μὴ ’πὶ τῶιδ’ ὄφλω βλάβην· οἱ γὰρ πνέοντες μεγάλα τοὺς κρείσσους λόγους πικρῶς φέρουσι τῶν ἐλασσόνων ὕπο· ὅμως δ’ ἐμαυτὴν οὐ προδοῦσ’ ἁλώσομαι.
εἴπ’, ὦ νεᾶνι, τῶι σ’ ἐχεγγύωι λόγωι πεισθεῖσ’ ἀπωθῶ γνησίων νυμφευμάτων; ὡς ἡ Λάκαινα τῶν Φρυγῶν μείων πόλις †τύχηι θ’ ὑπερθεῖ† κἄμ’ ἐλευθέραν ὁρᾶις; ἢ τῶι νέωι τε καὶ σφριγῶντι σώματι πόλεως τε μεγέθει καὶ φίλοις ἐπηρμένη οἶκον κατασχεῖν τὸν σὸν ἀντὶ σοῦ θέλω; πότερον ἵν’ αὐτὴ παῖδας ἀντὶ σοῦ τέκω δούλους ἐμαυτῆι τ’ ἀθλίαν ἐφολκίδα; ἢ τοὺς ἐμούς τις παῖδας ἐξανέξεται Φθίας τυράννους ὄντας, ἢν σὺ μὴ τέκηις; φιλοῦσι γάρ μ’ Ἕλληνες Ἕκτορός γ’ ὕπερ; αὐτή τ’ ἀμαυρὰ κοὐ τύραννος ἦ Φρυγῶν; οὐκ ἐξ ἐμῶν σε φαρμάκων στυγεῖ πόσις ἀλλ’ εἰ ξυνεῖναι μὴ ’πιτηδεία κυρεῖς.
φίλτρον δὲ καὶ τόδ’· οὐ τὸ κάλλος, ὦ γύναι, ἀλλ’ ἁρεταὶ τέρπουσι τοὺς ξυνευνέτας.
σὺ δ’ ἤν τι κνισθῆις, ἡ Λάκαινα μὲν πόλις μέγ’ ἐστί, τὴν δὲ Σκῦρον οὐδαμοῦ τίθης, πλουτεῖς δ’ ἐν οὐ πλουτοῦσι, Μενέλεως δέ σοι μείζων Ἀχιλλέως. ταῦτά τοί σ’ ἔχθει πόσις.
χρὴ γὰρ γυναῖκα, κἂν κακῶι πόσει δοθῆι, στέργειν ἅμιλλάν τ’ οὐκ ἔχειν φρονήματος.
εἰ δ’ ἀμφὶ Θρήικην τὴν χιόνι κατάρρυτον τύραννον ἔσχες ἄνδρ’, ἵν’ ἐν μέρει λέχος δίδωσι πολλαῖς εἶς ἀνὴρ κοινούμενος, ἔκτεινας ἂν τάσδ’; εἶτ’ ἀπληστίαν λέχους πάσαις γυναιξὶ προστιθεῖσ’ ἂν ηὑρέθης.
αἰσχρόν γε· καίτοι χείρον’ ἀρσένων νόσον ταύτην νοσοῦμεν, ἀλλὰ προύστημεν καλῶς.
ὦ φίλταθ’ Ἕκτορ, ἀλλ’ ἐγὼ τὴν σὴν χάριν σοὶ καὶ ξυνήρων, εἴ τί σε σφάλλοι Κύπρις, καὶ μαστὸν ἤδη πολλάκις νόθοισι σοῖς ἐπέσχον, ἵνα σοι μηδὲν ἐνδοίην πικρόν.
καὶ ταῦτα δρῶσα τῆι ἀρετῆι προσηγόμην πόσιν· σὺ δ’ οὐδὲ ῥανίδ’ ὑπαιθρίας δρόσου τῶι σῶι προσίζειν ἀνδρὶ δειμαίνουσ’ ἐᾶις.
μὴ τὴν τεκοῦσαν τῆι φιλανδρίαι, γύναι, ζήτει παρελθεῖν· τῶν κακῶν γὰρ μητέρων φεύγειν τρόπους χρὴ τέκν’ ὅσοις ἔνεστι νοῦς.
δέσποιν’, ὅσον σοι ῥαιδίως †προσίσταται†, τοσόνδε πείθου τῆιδε συμβῆναι λόγοις.
τί σεμνομυθεῖς κἀς ἀγῶν’ ἔρχηι λόγων, ὡς δὴ σὺ σώφρων, τἀμὰ δ’ οὐχὶ σώφρονα; οὔκουν ἐφ’ οἷς γε νῦν καθέστηκας λόγοις.
ὁ νοῦς ὁ σός μοι μὴ ξυνοικοίη, γύναι.
νέα πέφυκας καὶ λέγεις αἰσχρῶν πέρι.
σὺ δ’ οὐ λέγεις γε, δρᾶις δέ μ’ εἰς ὅσον δύναι.
οὐκ αὖ σιωπῆι Κύπριδος ἀλγήσεις πέρι; τί δ’; οὐ γυναιξὶ ταῦτα πρῶτα πανταχοῦ; ναί,καλῶς γε χρωμέναισιν· εἰ δὲ μή, οὐ καλά.
οὐ βαρβάρων νόμοισιν οἰκοῦμεν πόλιν.
κἀκεῖ τά γ’ αἰσχρὰ κἀνθάδ’ αἰσχύνην ἔχει.
σοφὴ σοφὴ σύ· κατθανεῖν δ’ ὅμως σε δεῖ.
ὁρᾶις ἄγαλμα Θέτιδος ἐς σ’ ἀποβλέπον; μισοῦν γε πατρίδα σὴν Ἀχιλλέως φόνωι.
Ἑλένη νιν ὤλεσ’, οὐκ ἐγώ, μήτηρ γε σή.
ἧ καὶ πρόσω γὰρ τῶν ἐμῶν ψαύσεις κακῶν; ἰδοὺ σιωπῶ κἀπιλάζυμαι στόμα.
ἐκεῖνο λέξον οὗπερ οὕνεκ’ ἐστάλην.
λέγω σ’ ἐγὼ νοῦν οὐκ ἔχειν ὅσον σ’ ἔδει.
λείψεις τόδ’ ἁγνὸν τέμενος ἐναλίας θεοῦ; εἰ μὴ θανοῦμαί γ’· εἰ δὲ μή, οὐ λείψω ποτέ.
ὡς τοῦτ’ ἄραρε κοὐ μενῶ πόσιν μολεῖν.
ἀλλ’ οὐδ’ ἐγὼ μὴν πρόσθεν ἐκδώσω μέ σοι.
πῦρ σοι προσοίσω, κοὐ τὸ σὸν προσκέψομαι, ...
σὺ δ’ οὖν κάταιθε· θεοὶ γὰρ εἴσονται τάδε.
καὶ χρωτὶ δεινῶν τραυμάτων ἀλγηδόνας.
σφάζ’, αἱμάτου θεᾶς βωμόν, ἣ μέτεισί σε.
ὦ βάρβαρον σὺ θρέμμα καὶ σκληρὸν θράσος, ἐγκαρτερεῖς δὴ θάνατον; ἀλλ’ ἐγώ σ’ ἕδρας ἐκ τῆσδ’ ἑκοῦσαν ἐξαναστήσω τάχα· τοιόνδ’ ἔχω σου δέλεαρ. ἀλλὰ γὰρ λόγους κρύψω, τὸ δ’ ἔργον αὐτὸ σημανεῖ τάχα.
κάθησ’ ἑδραία· καὶ γὰρ εἰ πέριξ σ’ ἔχοι τηκτὸς μόλυβδος, ἐξαναστήσω σ’ ἐγὼ πρὶν ὧι πέποιθας παῖδ’ Ἀχιλλέως μολεῖν.
πέποιθα. δεινὸν δ’ ἑρπετῶν μὲν ἀγρίων ἄκη βροτοῖσι θεῶν καταστῆσαί τινα, ὃ δ’ ἔστ’ ἐχίδνης καὶ πυρὸς περαιτέρω οὐδεὶς γυναικὸς φάρμακ’ ἐξηύρηκέ πω [κακῆς· τοσοῦτόν ἐσμεν ἀνθρώποις κακόν].
ἦ μεγάλων ἀχέων ἄρ’ ὑπῆρξεν, ὅτ’ Ἰδαίαν ἐς νάπαν ἦλθ’, ὁ Μαί- ας τε καὶ Διὸς τόκος, τρίπωλον ἅρμα δαιμόνων ἄγων τὸ καλλιζυγές, ἔριδι στυγερᾶι κεκορυθμένον εὐμορφίας, σταθμοὺς ἔπι βούτας βοτῆρά τ’ ἀμφὶ μονότροπον νεανίαν ἔρημόν θ’ ἑστιοῦχον αὐλάν.
ταὶ δ’ ἐπεὶ ὑλόκομον νάπος ἤλυθον οὐρειᾶν πιδάκων νίψαν αἰ- γλᾶντα σώματα ῥοαῖς, ἔβαν δὲ Πριαμίδαν ὑπερ- βολαῖς λόγων δυσφρόνων παραβαλλόμεναι, δολίοις δ’ ἕλε Κύπρις λόγοις, τερπνοῖς μὲν ἀκοῦσαι, πικρὰν δὲ σύγχυσιν βίου Φρυγῶν πόλει ταλαίναι περγάμοις τε Τροίας.
εἰ γὰρ ὑπὲρ κεφαλὰν ἔβαλεν κακὸν ἁ τεκοῦσά νιν μόρον πρὶν Ἰδαῖον κατοικίσαι λέπας, ὅτε νιν παρὰ θεσπεσίωι δάφναι βόασε Κασσάνδρα κτανεῖν, μεγάλαν Πριάμου πόλεως λώβαν.
τίν’ οὐκ ἐπῆλθε, ποῖον οὐκ ἐλίσσετο δαμογερόντων βρέφος φονεύειν; οὔτ’ ἂν ἐπ’ Ἰλιάσι ζυγὸν ἤλυθε δούλιον σύ τ’ ἄν, γύναι, τυράννων ἔσχες ἂν δόμων ἕδρας· παρέλυσε δ’ ἂν Ἑλλάδος ἀλγεινοὺς †μόχθους οὓς ἀμφὶ Τροίαν† δεκέτεις ἀλάληντο νέοι λόγχαις, λέχη τ’ ἔρημ’ ἂν οὔποτ’ ἐξελείπετο καὶ τεκέων ὀρφανοὶ γέροντες.
ἥκω λαβὼν σὸν παῖδ’, ὃν εἰς ἄλλους δόμους λάθραι θυγατρὸς τῆς ἐμῆς ὑπεξέθου.
σὲ μὲν γὰρ ηὔχεις θεᾶς βρέτας σώσειν τόδε, τοῦτον δὲ τοὺς κρύψαντας· ἀλλ’ ἐφηυρέθης ἧσσον φρονοῦσα τοῦδε Μενέλεω, γύναι.
κεἰ μὴ τόδ’ ἐκλιποῦσ’ ἐρημώσεις πέδον, ὅδ’ ἀντὶ τοῦ σοῦ σώματος σφαγήσεται.
ταῦτ’ οὖν λογίζου, πότερα κατθανεῖν θέλεις ἢ τόνδ’ ὀλέσθαι σῆς ἁμαρτίας ὕπερ, ἣν εἰς ἔμ’ ἔς τε παῖδ’ ἐμὴν ἁμαρτάνεις.
ὦ δόξα δόξα, μυρίοισι δὴ βροτῶν οὐδὲν γεγῶσι βίοτον ὤγκωσας μέγαν.
[εὔκλεια δ’ οἷς μέν ἐστ’ ἀληθείας ὕπο εὐδαιμονίζω· τοὺς δ’ ὑπὸ ψευδῶν ἔχειν οὐκ ἀξιώσω, πλὴν τύχηι φρονεῖν δοκεῖν.] σὺ δὴ στρατηγῶν λογάσιν Ἑλλήνων ποτὲ Τροίαν ἀφείλου Πρίαμον, ὧδε φαῦλος ὤν; ὅστις θυγατρὸς ἀντίπαιδος ἐκ λόγων τοσόνδ’ ἔπνευσας καὶ γυναικὶ δυστυχεῖ δούληι κατέστης εἰς ἀγῶν’· οὐκ ἀξιῶ οὔτ’ οὖν σὲ Τροίας οὔτε σοῦ Τροίαν ἔτι.
[ἔξωθέν εἰσιν οἱ δοκοῦντες εὖ φρονεῖν λαμπροί, τὰ δ’ ἔνδον πᾶσιν ἀνθρώποις ἴσοι, πλὴν εἴ τι πλούτωι· τοῦτο δ’ ἰσχύει μέγα.
Μενέλαε, φέρε δὴ διαπεράνωμεν λόγους.] <                                       > τέθνηκα τῆι σῆι θυγατρὶ καί μ’ ἀπώλεσεν· μιαιφόνον μὲν οὐκέτ’ ἂν φύγοι μύσος.
ἐν τοῖς δὲ πολλοῖς καὶ σὺ τόνδ’ ἀγωνιῆι φόνον· τὸ συνδρῶν γάρ σ’ ἀναγκάσει χρέος.
ἢν δ’ οὖν ἐγὼ μὲν μὴ θανεῖν ὑπεκδράμω, τὸν παῖδά μου κτενεῖτε; κἆιτα πῶς πατὴρ τέκνου θανόντος ῥαιδίως ἀνέξεται; οὐχ ὧδ’ ἄνανδρον αὐτὸν ἡ Τροία καλεῖ· ἀλλ’ εἶσιν οἷ χρή, Πηλέως γὰρ ἄξια πατρός τ’ Ἀχιλλέως ἔργα δρῶν φανήσεται, ὤσει δὲ σὴν παῖδ’ ἐκ δόμων· σὺ δ’ ἐκδιδοὺς ἄλλωι τί λέξεις; πότερον ὡς κακὸν πόσιν φεύγει τὸ ταύτης σῶφρον; ἀλλ’ οὐ πείσεται.
γαμεῖ δὲ τίς νιν; ἤ σφ’ ἄνανδρον ἐν δόμοις χήραν καθέξεις πολιόν; ὦ τλήμων ἀνήρ, κακῶν τοσούτων οὐχ ὁρᾶις ἐπιρροάς; πόσας ἂν εὐνὰς θυγατέρ’ ἠδικημένην βούλοι’ ἂν εὑρεῖν ἢ παθεῖν ἁγὼ λέγω; οὐ χρὴ ’πὶ μικροῖς μεγάλα πορσύνειν κακὰ οὐδ’, εἰ γυναῖκές ἐσμεν ἀτηρὸν κακόν, ἄνδρας γυναιξὶν ἐξομοιοῦσθαι φύσιν.
ἡμεῖς γὰρ εἰ σὴν παῖδα φαρμακεύομεν καὶ νηδὺν ἐξαμβλοῦμεν, ὡς αὐτὴ λέγει, ἑκόντες οὐκ ἄκοντες, οὐδὲ βώμιοι πίτνοντες, αὐτοὶ τὴν δίκην ὑφέξομεν ἐν σοῖσι γαμβροῖς, οἷσιν οὐκ ἐλάσσονα βλάβην ὀφείλω προστιθεῖσ’ ἀπαιδίαν.
ἡμεῖς μὲν οὖν τοιοίδε· τῆς δὲ σῆς φρενός, ἕν σου δέδοικα· διὰ γυναικείαν ἔριν καὶ τὴν τάλαιναν ὤλεσας Φρυγῶν πόλιν.
ἄγαν ἔλεξας ὡς γυνὴ πρὸς ἄρσενας <                                     > καί σου τὸ σῶφρον ἐξετόξευσεν φρενός.
γύναι, τάδ’ ἐστὶ σμικρὰ καὶ μοναρχίας οὐκ ἄξι’, ὡς φήις, τῆς ἐμῆς οὐδ’ Ἑλλάδος.
εὖ δ’ ἴσθ’, ὅτου τις τυγχάνει χρείαν ἔχων, τοῦτ’ ἔσθ’ ἑκάστωι μεῖζον ἢ Τροίαν ἑλεῖν.
κἀγὼ θυγατρί (μεγάλα γὰρ κρίνω τάδε, λέχους στέρεσθαι) σύμμαχος καθίσταμαι.
τὰ μὲν γὰρ ἄλλα δεύτερ’ ἃν πάσχηι γυνή, ἀνδρὸς δ’ ἁμαρτάνουσ’ ἁμαρτάνει βίου.
δούλων δ’ ἐκεῖνον τῶν ἐμῶν ἄρχειν χρεὼν καὶ τῶν ἐκείνου τοὺς ἐμοὺς ἡμᾶς τε πρός· φίλων γὰρ οὐδὲν ἴδιον, οἵτινες φίλοι ὀρθῶς πεφύκασ’, ἀλλὰ κοινὰ χρήματα.
μένων δὲ τοὺς ἀπόντας, εἰ μὴ θήσομαι τἄμ’ ὡς ἄριστα, φαῦλός εἰμι κοὐ σοφός.
ἀλλ’ ἐξανίστω τῶνδ’ ἀνακτόρων θεᾶς· ὡς, ἢν θάνηις σύ, παῖς ὅδ’ ἐκφεύγει μόρον, σοῦ δ’ οὐ θελούσης κατθανεῖν τόνδε κτενῶ.
δυοῖν δ’ ἀνάγκη θατέρωι λιπεῖν βίον.
οἴμοι, πικρὰν κλήρωσιν αἵρεσίν τέ μοι βίου καθίστης· καὶ λαχοῦσά γ’ ἀθλία καὶ μὴ λαχοῦσα δυστυχὴς καθίσταμαι.
ὧ μεγάλα πράσσων αἰτίας σμικρᾶς πέρι, πιθοῦ· τί καίνεις μ’; ἀντὶ τοῦ; ποίαν πόλιν προύδωκα; τίνα σῶν ἔκτανον παίδων ἐγώ; ποῖον δ’ ἔπρησα δῶμ’; ἐκοιμήθην βίαι σὺν δεσπόταισι· κἆιτ’ ἔμ’, οὐ κεῖνον κτενεῖς, τὸν αἴτιον τῶνδ’, ἀλλὰ τὴν ἀρχὴν ἀφεὶς πρὸς τὴν τελευτὴν ὑστέραν οὖσαν φέρηι; οἴμοι κακῶν τῶνδ’· ὦ τάλαιν’ ἐμὴ πατρίς, ὡς δεινὰ πάσχω. τί δέ με καὶ τεκεῖν ἐχρῆν ἄχθος τ’ ἐπ’ ἄχθει τῶιδε προσθέσθαι διπλοῦν; [ἀτὰρ τί ταῦτ’ ὀδύρομαι, τὰ δ’ ἐν ποσὶν οὐκ ἐξικμάζω καὶ λογίζομαι κακά;] ἥτις σφαγὰς μὲν Ἕκτορος τροχηλάτους κατεῖδον οἰκτρῶς τ’ Ἴλιον πυρούμενον, αὐτὴ δὲ δούλη ναῦς ἔπ’ Ἀργείων ἔβην κόμης ἐπισπασθεῖσ’· ἐπεὶ δ’ ἀφικόμην Φθίαν, φονεῦσιν Ἕκτορος νυμφεύομαι.
τί δῆτά μοι ζῆν ἡδύ; πρὸς τί χρὴ βλέπειν; πρὸς τὰς παρούσας ἢ παρελθούσας τύχας; εἶς παῖς ὅδ’ ἧν μοι λοιπός, ὀφθαλμὸς βίου· τοῦτον κτανεῖν μέλλουσιν οἷς δοκεῖ τάδε.
οὐ δῆτα τοὐμοῦ γ’ οὕνεκ’ ἀθλίου βίου· ἐν τῶιδε μὲν γὰρ ἐλπίς, εἰ σωθήσεται, ἐμοὶ δ’ ὄνειδος μὴ θανεῖν ὑπὲρ τέκνου.
ἰδού, προλείπω βωμὸν ἥδε χειρία σφάζειν φονεύειν δεῖν ἀπαρτῆσαι δέρην.
ὦ τέκνον, ἡ τεκοῦσά σ’, ὡς σὺ μὴ θάνηις, στείχω πρὸς Ἅιδην· ἢν δ’ ὑπεκδράμηις μόρον, μέμνησο μητρός, οἷα τλᾶσ’ ἀπωλόμην, καὶ πατρὶ τῶι σῶι διὰ φιλημάτων ἰὼν δάκρυά τε λείβων καὶ περιπτύσσων χέρας λέγ’ οἷ’ ἔπραξα. πᾶσι δ’ ἀνθρώποις ἄρ’ ἦν ψυχὴ τέκν’· ὅστις δ’ αὔτ’ ἄπειρος ὢν ψέγει, ἧσσον μὲν ἀλγεῖ, δυστυχῶν δ’ εὐδαιμονεῖ.
ὤικτιρ’ ἀκούσασ’· οἰκτρὰ γὰρ τὰ δυστυχῆ βροτοῖς ἅπασι, κἂν θυραῖος ὢν κυρῆι.
ἐς ξύμβασιν δ’ ἐχρῆν σε παῖδα σὴν ἄγειν, Μενέλαε, καὶ τήνδ’, ὡς ἀπαλλαχθῆι πόνων.
λάβεσθέ μοι τῆσδ’, ἀμφελίξαντες χέρας, δμῶες· λόγους γὰρ οὐ φίλους ἀκούσεται.
ἔχω σ’· ἵν’ ἁγνὸν βωμὸν ἐκλίποις θεᾶς, προύτεινα παιδὸς θάνατον, ὧι σ’ ὑπήγαγον ἐς χεῖρας ἐλθεῖν τὰς ἐμὰς ἐπὶ σφαγήν.
καὶ τἀμφὶ σοῦ μὲν ὧδ’ ἔχοντ’ ἐπίστασο· τὰ δ’ ἀμφὶ παιδὸς τοῦδε παῖς ἐμὴ κρινεῖ, ἤν τε κτανεῖν νιν ἤν τε μὴ κτανεῖν θέληι.
ἀλλ’ ἕρπ’ ἐς οἴκους τούσδ’, ἵν’ εἰς ἐλευθέρους δούλη γεγῶσα μήποθ’ ὑβρίζειν μάθηις.
οἴμοι· δόλωι μ’ ὑπῆλθες, ἠπατήμεθα.
κήρυσσ’ ἅπασιν· οὐ γὰρ ἐξαρνούμεθα.
ἧ ταῦτ’ ἐν ὑμῖν τοῖς παρ’ Εὐρώται σοφά; καὶ τοῖς γε Τροίαι, τοὺς παθόντας ἀντιδρᾶν.
τὰ θεῖα δ’ οὐ θεῖ’ οὐδ’ ἔχειν ἡγῆι δίκην; ὅταν τάδ’ ἧι, τότ’ οἴσομεν· σὲ δὲ κτενῶ.
ἧ καὶ νεοσσὸν τόνδ’, ὑπὸ πτερῶν σπάσας; οὐ δῆτα· θυγατρὶ δ’, ἢν θέληι, δώσω κτανεῖν.
οἴμοι· τί δῆτά σ’ οὐ καταστένω, τέκνον; οὔκουν θρασεῖά γ’ αὐτὸν ἐλπὶς ἀμμένει.
ὦ πᾶσιν ἀνθρώποισιν ἔχθιστοι βροτῶν Σπάρτης ἔνοικοι, δόλια βουλευτήρια, ψευδῶν ἄνακτες, μηχανορράφοι κακῶν, ἑλικτὰ κοὐδὲν ὑγιὲς ἀλλὰ πᾶν πέριξ φρονοῦντες, ἀδίκως εὐτυχεῖτ’ ἀν’ Ἑλλάδα.
τί δ’ οὐκ ἐν ὑμῖν ἐστιν; οὐ πλεῖστοι φόνοι; οὐκ αἰσχροκερδεῖς, οὐ λέγοντες ἄλλα μὲν γλώσσηι, φρονοῦντες δ’ ἄλλ’ ἐφευρίσκεσθ’ ἀεί; ὄλοισθ’. ἐμοὶ μὲν θάνατος οὐχ οὕτω βαρὺς ὅς σοι δέδοκται· κεῖνα γάρ μ’ ἀπώλεσεν, ὅθ’ ἡ τάλαινα πόλις ἀνηλώθη Φρυγῶν πόσις θ’ ὁ κλεινός, ὅς σε πολλάκις δορὶ ναύτην ἔθηκεν ἀντὶ χερσαίου κακόν.
νῦν δ’ ἐς γυναῖκα γοργὸς ὁπλίτης φανεὶς κτείνεις μ’· ἀπόκτειν’· ὡς ἀθώπευτόν γέ σε γλώσσης ἀφήσω τῆς ἐμῆς καὶ παῖδα σήν.
ἐπεὶ σὺ μὲν πέφυκας ἐν Σπάρτηι μέγας, ἡμεῖς δὲ Τροίαι γ’. εἰ δ’ ἐγὼ πράσσω κακῶς, μηδὲν τόδ’ αὔχει· καὶ σὺ γὰρ πράξειας ἄν.
οὐδέποτε δίδυμα λέκτρ’ ἐπαινέσω βροτῶν οὐδ’ ἀμφιμάτορας κόρους, †ἔριδας† οἴκων δυσμενεῖς τε λύπας· μίαν μοι στεργέτω πόσις †γάμοις ἀκοινώνητον ἀνδρὸς† εὐνάν.
†οὐδὲ γὰρ ἐν† πόλεσι δίπτυχοι τυραννίδες μιᾶς ἀμείνονες φέρειν, ἄχθος τ’ ἐπ’ ἄχθει καὶ στάσιν πολίταις· τεκόντοιν θ’ ὕμνον ἐργάταιν δυοῖν ἔριν Μοῦσαι φιλοῦσι κραίνειν.
πνοαὶ δ’ ὅταν φέρωσι ναυτίλους θοαί, κατὰ πηδαλίων διδύμα πραπίδων γνώμα σοφῶν τε πλῆθος ἀθρόον ἀσθενέστερον φαυλοτέρας φρενὸς αὐτοκρατοῦς.
ἑνὸς ἄρ’ ἄνυσις ἀνά τε μέλαθρα κατά τε πόλιας, ὁπόταν εὑ- ρεῖν θέλωσι καιρόν.
ἔδειξεν ἁ Λάκαινα τοῦ στρατηλάτα Μενέλα· διὰ γὰρ πυρὸς ἦλθ’ ἑτέρωι λέχει, κτείνει δὲ τὰν τάλαιναν Ἰλιάδα κόραν παῖδά τε δύσφρονος ἔριδος ὕπερ.
ἄθεος ἄνομος ἄχαρις ὁ φόνος· ἔτι σε, πότνια, μετατροπὰ τῶνδ’ ἔπεισιν ἔργων.
καὶ μὴν ἐσορῶ τόδε σύγκρατον ζεῦγος πρὸ δόμων ψήφωι θανάτου κατακεκριμένον.
δύστηνε γύναι, τλῆμον δὲ σὺ παῖ, μητρὸς λεχέων ὃς ὑπερθνήισκεις οὐδὲν μετέχων οὐδ’ αἴτιος ὢν βασιλεῦσιν.
ἅδ’ ἐγὼ χέρας αἱματη- ρὰς βρόχοισι κεκληιμένα πέμπομαι κατὰ γαίας.
μᾶτερ μᾶτερ, ἐγὼ δὲ σᾶι πτέρυγι συγκαταβαίνω.
θῦμα δάιον, ὦ χθονὸς Φθίας κράντορες. ὦ πάτερ, μόλε φίλοις ἐπίκουρος.
κείσηι δή, τέκνον ὦ φίλος, μαστοῖς ματέρος ἀμφὶ σᾶς νεκρὸς ὑπὸ χθονὶ σὺν νεκρῶι <τε>.
ὤμοι μοι, τί πάθω; τάλας δῆτ’ ἐγὼ σύ τε, μᾶτερ.
ἴθ’ ὑποχθόνιοι· καὶ γὰρ ἀπ’ ἐχθρῶν ἥκετε πύργων, δύο δ’ ἐκ δισσαῖν θνήισκετ’ ἀνάγκαιν· σὲ μὲν ἡμετέρα ψῆφος ἀναιρεῖ, παῖδα δ’ ἐμὴ παῖς τόνδ’ Ἑρμιόνη. καὶ γὰρ ἀνοία μεγάλη λείπειν ἐχθροὺς ἐχθρῶν, ἐξὸν κτείνειν καὶ φόβον οἴκων ἀφελέσθαι.
ὦ πόσις πόσις, εἴθε σὰν χεῖρα καὶ δόρυ σύμμαχον κτησαίμαν, Πριάμου παῖ.
δύστανος, τί δ’ ἐγὼ μόρου παράτροπον μέλος εὕρω; λίσσου γούνασι δεσπότου χρίμπτων, ὦ τέκνον. ὦ φίλος φίλος, ἄνες θάνατόν μοι.
λείβομαι δάκρυσιν κόρας, στάζω λισσάδος ὡς πέτρας λιβὰς ἀνάλιος, ἁ τάλαινα.
ὤμοι μοι, τί δ’ ἐγὼ κακῶν μῆχος ἐξανύσωμαι; τί με προσπίτνεις, ἁλίαν πέτραν ἢ κῦμα λιταῖς ὣς ἱκετεύων; τοῖς γὰρ ἐμοῖσιν γέγον’ ὠφελία, σοὶ δ’ οὐδὲν ἔχω φίλτρον, ἐπεί τοι μέγ’ ἀναλώσας ψυχῆς μόριον Τροίαν εἷλον καὶ μητέρα σήν· ἧς ἀπολαύων Ἅιδην χθόνιον καταβήσηι.
καὶ μὴν δέδορκα τόνδε Πηλέα πέλας, σπουδῆι τιθέντα δεῦρο γηραιὸν πόδα.
ὑμᾶς ἐρωτῶ τόν τ’ ἐφεστῶτα σφαγῆι, τί ταῦτα, πῶς ταῦτ’; ἐκ τίνος λόγου νοσεῖ δόμος; τί πράσσετ’ ἄκριτα μηχανώμενοι; Μενέλα’, ἐπίσχες· μὴ τάχυν’ ἄνευ δίκης.
ἡγοῦ σὺ θᾶσσον· οὐ γὰρ ὡς ἔοικέ μοι σχολῆς τόδ’ ἔργον, ἀλλ’ ἀνηβητηρίαν ῥώμην με καὶ νῦν λαμβάνειν, εἴπερ ποτέ.
πρῶτον μὲν οὖν κατ’ οὖρον ὥσπερ ἱστίοις ἐμπνεύσομαι τῆιδ’· εἰπέ, τίνι δίκηι χέρας βρόχοισιν ἐκδήσαντες οἵδ’ ἄγουσί σε καὶ παῖδ’; ὕπαρνος γάρ τις οἶς ἀπόλλυσαι, ἡμῶν ἀπόντων τοῦ τε κυρίου σέθεν.
οἵδ’, ὦ γεραιέ, σὺν τέκνωι θανουμένην ἄγουσί μ’ οὕτως ὡς ὁρᾶις. τί σοι λέγω; οὐ γὰρ μιᾶς σε κληδόνος προθυμίαι μετῆλθον ἀλλὰ μυρίων ὑπ’ ἀγγέλων.
ἔριν δὲ τὴν κατ’ οἶκον οἶσθά που κλύων τῆς τοῦδε θυγατρός, ὧν τ’ ἀπόλλυμαι χάριν.
καὶ νῦν με βωμοῦ Θέτιδος, ἣ τὸν εὐγενῆ ἔτικτέ σοι παῖδ’, ἣν σὺ θαυμαστὴν σέβεις, ἄγουσ’ ἀποσπάσαντες, οὔτε τωι δίκηι κρίναντες οὔτε τοὺς ἀπόντας ἐκ δόμων μείναντες, ἀλλὰ τὴν ἐμὴν ἐρημίαν γνόντες τέκνου τε τοῦδ’, ὃν οὐδὲν αἴτιον μέλλουσι σὺν ἐμοὶ τῆι ταλαιπώρωι κτανεῖν.
ἀλλ’ ἀντιάζω σ’, ὦ γέρον, τῶν σῶν πάρος πίτνουσα γονάτων—χειρὶ δ’ οὐκ ἔξεστί μοι τῆς σῆς λαβέσθαι φιλτάτης γενειάδος— ῥῦσαί με πρὸς θεῶν· εἰ δὲ μή, θανούμεθα αἰσχρῶς μὲν ὑμῖν, δυστυχῶς δ’ ἐμοί, γέρον.
χαλᾶν κελεύω δεσμὰ πρὶν κλαίειν τινά, καὶ τῆσδε χεῖρας διπτύχους ἀνιέναι.
ἐγὼ δ’ ἀπαυδῶ, τἄλλα τ’ οὐχ ἥσσων σέθεν καὶ τῆσδε πολλῶι κυριώτερος γεγώς.
πῶς; ἦ τὸν ἁμὸν οἶκον οἰκήσεις μολὼν δεῦρ’; οὐχ ἅλις σοι τῶν κατὰ Σπάρτην κρατεῖν; εἷλόν νιν αἰχμάλωτον ἐκ Τροίας ἐγώ.
οὑμὸς δέ γ’ αὐτὴν ἔλαβε παῖς παιδὸς γέρας.
οὔκουν ἐκείνου τἀμὰ τἀκείνου τ’ ἐμά; ναί,δρᾶν εὖ, κακῶς δ’ οὔ, μηδ’ ἀποκτείνειν βίαι.
ὡς τήνδ’ ἀπάξεις οὔποτ’ ἐξ ἐμῆς χερός.
σκήπτρωι γε τῶιδε σὸν καθαιμάξας κάρα.
ψαῦσόν θ’, ἵν’ εἰδῆις, καὶ πέλας πρόσελθ’ ἐμοῦ.
σὺ γὰρ μετ’ ἀνδρῶν, ὦ κάκιστε κἀκ κακῶν; σοὶ ποῦ μέτεστιν ὡς ἐν ἀνδράσιν λόγου; ὅστις πρὸς ἀνδρὸς Φρυγὸς ἀπηλλάγης λέχους, ἄκληιστ’ †ἄδουλα δώμαθ’ ἑστίας† λιπών, ὡς δὴ γυναῖκα σώφρον’ ἐν δόμοις ἔχων πασῶν κακίστην. οὐδ’ ἂν εἰ βούλοιτό τις σώφρων γένοιτο Σπαρτιατίδων κόρη· αἳ ξὺν νέοισιν ἐξερημοῦσαι δόμους γυμνοῖσι μηροῖς καὶ πέπλοις ἀνειμένοις δρόμους παλαίστρας τ’ οὐκ ἀνασχετῶς ἐμοὶ κοινὰς ἔχουσι. κἆιτα θαυμάζειν χρεὼν εἰ μὴ γυναῖκας σώφρονας παιδεύετε; Ἑλένην ἐρέσθαι χρὴ τάδ’, ἥτις ἐκ δόμων τὸν σὸν λιποῦσα Φίλιον ἐξεκώμασεν νεανίου μετ’ ἀνδρὸς εἰς ἄλλην χθόνα.
κἄπειτ’ ἐκείνης οὕνεχ’ Ἑλλήνων ὄχλον τοσόνδ’ ἀθροίσας ἤγαγες πρὸς Ἴλιον; ἣν χρῆν σ’ ἀποπτύσαντα μὴ κινεῖν δόρυ, κακὴν ἐφευρόντ’, ἀλλ’ ἐᾶν αὐτοῦ μένειν μισθόν τε δόντα μήποτ’ εἰς οἴκους λαβεῖν.
ἀλλ’ οὔτι ταύτηι σὸν φρόνημ’ ἐπούρισας, ψυχὰς δὲ πολλὰς κἀγαθὰς ἀπώλεσας παίδων τ’ ἄπαιδας γραῦς ἔθηκας ἐν δόμοις πολιούς τ’ ἀφείλου πατέρας εὐγενῆ τέκνα.
ὧν εἷς ἐγὼ δύστηνος· αὐθέντην δέ σε μιάστορ’ ὥς τιν’ ἐσδέδορκ’ Ἀχιλλέως.
ὃς οὐδὲ τρωθεὶς ἦλθες ἐκ Τροίας μόνος, κάλλιστα τεύχη δ’ ἐν καλοῖσι σάγμασιν ὅμοι’ ἐκεῖσε δεῦρό τ’ ἤγαγες πάλιν.
κἀγὼ μὲν ηὔδων τῶι γαμοῦντι μήτε σοὶ κῆδος συνάψαι μήτε δώμασιν λαβεῖν κακῆς γυναικὸς πῶλον· ἐκφέρουσι γὰρ μητρῶι’ ὀνείδη. τοῦτο καὶ σκοπεῖτέ μοι, μνηστῆρες, ἐσθλῆς θυγατέρ’ ἐκ μητρὸς λαβεῖν.
πρὸς τοῖσδε δ’ εἰς ἀδελφὸν οἷ’ ἐφύβρισας, σφάξαι κελεύσας θυγατέρ’ εὐηθέστατα· οὕτως ἔδεισας μὴ οὐ κακὴν δάμαρτ’ ἔχοις; ἑλὼν δὲ Τροίαν (εἶμι γὰρ κἀνταῦθά σοι) οὐκ ἔκτανες γυναῖκα χειρίαν λαβών, ἀλλ’, ὡς ἐσεῖδες μαστόν, ἐκβαλὼν ξίφος φίλημ’ ἐδέξω, προδότιν αἰκάλλων κύνα, ἥσσων πεφυκὼς Κύπριδος, ὦ κάκιστε σύ.
κἄπειτ’ ἐς οἴκους τῶν ἐμῶν ἐλθὼν τέκνων πορθεῖς ἀπόντων, καὶ γυναῖκα δυστυχῆ κτείνεις ἀτίμως παῖδά θ’, ὃς κλαίοντά σε καὶ τὴν ἐν οἴκοις σὴν καταστήσει κόρην, κεἰ τρὶς νόθος πέφυκε· πολλάκις δέ τοι ξηρὰ βαθεῖαν γῆν ἐνίκησε σπορᾶι, νόθοι τε πολλοὶ γνησίων ἀμείνονες.
ἀλλ’ ἐκκομίζου παῖδα. κύδιον βροτοῖς πένητα χρηστὸν ἢ κακὸν καὶ πλούσιον γαμβρὸν πεπᾶσθαι καὶ φίλον· σὺ δ’ οὐδὲν εἶ.
σμικρᾶς ἀπ’ ἀρχῆς νεῖκος ἀνθρώποις μέγα γλῶσσ’ ἐκπορίζει· τοῦτο δ’ οἱ σοφοὶ βροτῶν ἐξευλαβοῦνται, μὴ φίλοις τεύχειν ἔριν.
τί δῆτ’ ἂν εἴποις τοὺς γέροντας ὡς σοφοὶ καὶ τοὺς φρονεῖν δοκοῦντας Ἕλλησίν ποτε; ὅτ’ ὢν σὺ Πηλεὺς καὶ πατρὸς κλεινοῦ γεγώς, κῆδος συνάψας, αἰσχρὰ μὲν σαυτῶι λέγεις ἡμῖν δ’ ὀνείδη διὰ γυναῖκα βάρβαρον τήνδ’, ἣν ἐλαύνειν χρῆν σ’ ὑπὲρ Νείλου ῥοὰς ὑπέρ τε Φᾶσιν, κἀμὲ παρακαλεῖν ἀεί, οὖσαν μὲν ἠπειρῶτιν, οὗ πεσήματα πλεῖσθ’ Ἑλλάδος πέπτωκε δοριπετῆ νεκρῶν, τοῦ σοῦ τε παιδὸς αἵματος κοινουμένην.
Πάρις γάρ, ὃς σὸν παῖδ’ ἔπεφν’ Ἀχιλλέα, Ἕκτορος ἀδελφὸς ἦν, δάμαρ δ’ ἥδ’ Ἕκτορος.
καὶ τῆιδέ γ’ εἰσέρχηι σὺ ταὐτὸν ἐς στέγος καὶ ξυντράπεζον ἀξιοῖς ἔχειν βίον, τίκτειν δ’ ἐν οἴκοις παῖδας ἐχθίστους ἐᾶις.
κἀγὼ προνοίαι τῆι τε σῆι κἀμῆι, γέρον, κτανεῖν θέλων τήνδ’ ἐκ χερῶν ἁρπάζομαι.
καίτοι φέρ’· ἅψασθαι γὰρ οὐκ αἰσχρὸν λόγου· ἢν παῖς μὲν ἡμὴ μὴ τέκηι, ταύτης δ’ ἄπο βλάστωσι παῖδες, τούσδε γῆς Φθιώτιδος στήσεις τυράννους, βάρβαροι δ’ ὄντες γένος Ἕλλησιν ἄρξουσ’; εἶτ’ ἐγὼ μὲν οὐ φρονῶ μισῶν τὰ μὴ δίκαια, σοὶ δ’ ἔνεστι νοῦς; [κἀκεῖνο νῦν ἄθρησον· εἰ σὺ παῖδα σὴν δούς τωι πολιτῶν, εἶτ’ ἔπασχε τοιάδε, σιγῆι καθῆσ’ ἄν; οὐ δοκῶ· ξένης δ’ ὕπερ τοιαῦτα λάσκεις τοὺς ἀναγκαίους φίλους; καὶ μὴν ἴσον γ’ ἀνήρ τε καὶ γυνὴ στένει ἀδικουμένη πρὸς ἀνδρός· ὡς δ’ αὔτως ἀνὴρ γυναῖκα μωραίνουσαν ἐν δόμοις ἔχων.
καὶ τῶι μὲν ἔστιν ἐν χεροῖν μέγα σθένος, τῆι δ’ ἐν γονεῦσι καὶ φίλοις τὰ πράγματα.
οὔκουν δίκαιον τοῖς γ’ ἐμοῖς ἐπωφελεῖν;] γέρων γέρων εἶ. τὴν δ’ ἐμὴν στρατηγίαν λέγων ἔμ’ ὠφελοῖς ἂν ἢ σιγῶν πλέον.
Ἑλένη δ’ ἐμόχθησ’ οὐχ ἑκοῦσ’ ἀλλ’ ἐκ θεῶν, καὶ τοῦτο πλεῖστον ὠφέλησεν Ἑλλάδα· ὅπλων γὰρ ὄντες καὶ μάχης ἀίστορες ἔβησαν ἐς τἀνδρεῖον· ἡ δ’ ὁμιλία πάντων βροτοῖσι γίγνεται διδάσκαλος.
εἰ δ’ ἐς πρόσοψιν τῆς ἐμῆς ἐλθὼν ἐγὼ γυναικὸς ἔσχον μὴ κτανεῖν, ἐσωφρόνουν.
οὐδ’ ἂν σὲ Φῶκον ἤθελον κατακτανεῖν.
ταῦτ’ εὖ φρονῶν σ’ ἐπῆλθον, οὐκ ὀργῆς χάριν· ἢν δ’ ὀξυθυμῆι, σοὶ μὲν ἡ γλωσσαλγία μείζων, ἐμοὶ δὲ κέρδος ἡ προμηθία.
παύσασθον ἤδη—λῶιστα γὰρ μακρῶι τάδε— λόγων ματαίων, μὴ δύο σφαλῆσθ’ ἅμα.
οἴμοι, καθ’ Ἑλλάδ’ ὡς κακῶς νομίζεται· ὅταν τροπαῖα πολεμίων στήσηι στρατός, οὐ τῶν πονούντων τοὔργον ἡγοῦνται τόδε, ἀλλ’ ὁ στρατηγὸς τὴν δόκησιν ἄρνυται, ὃς εἷς μετ’ ἄλλων μυρίων πάλλων δόρυ, οὐδὲν πλέον δρῶν ἑνός, ἔχει πλείω λόγον.
[σεμνοὶ δ’ ἐν ἀρχαῖς ἥμενοι κατὰ πτόλιν φρονοῦσι δήμου μεῖζον, ὄντες οὐδένες· οἱ δ’ εἰσὶν αὐτῶν μυρίωι σοφώτεροι, εἰ τόλμα προσγένοιτο βούλησίς θ’ ἅμα.] ὡς καὶ σὺ σός τ’ ἀδελφὸς ἐξωγκωμένοι Τροίαι κάθησθε τῆι τ’ ἐκεῖ στρατηγίαι, μόχθοισιν ἄλλων καὶ πόνοις ἐπηρμένοι.
δείξω δ’ ἐγώ σοι μὴ τὸν Ἰδαῖον Πάριν μείζω νομίζειν Πηλέως ἐχθρόν ποτε, εἰ μὴ φθερῆι τῆσδ’ ὡς τάχιστ’ ἀπὸ στέγης καὶ παῖς ἄτεκνος, ἣν ὅ γ’ ἐξ ἡμῶν γεγὼς ἐλᾶι δι’ οἴκων τῶνδ’ ἐπισπάσας κόμης· ἣ στερρὸς οὖσα μόσχος οὐκ ἀνέξεται τίκτοντας ἄλλους, οὐκ ἔχουσ’ αὐτὴ τέκνα.
ἀλλ’, εἰ τὸ κείνης δυστυχεῖ παίδων πέρι, ἄπαιδας ἡμᾶς δεῖ καταστῆναι τέκνων; φθείρεσθε τῆσδε, δμῶες, ὡς ἂν ἐκμάθω εἴ τίς με λύειν τῆσδε κωλύσει χέρας.
ἔπαιρε σαυτήν· ὡς ἐγὼ καίπερ τρέμων πλεκτὰς ἱμάντων στροφίδας ἐξανήσομαι.
ὧδ’, ὦ κάκιστε, τῆσδ’ ἐλυμήνω χέρας; βοῦν ἢ λέοντ’ ἤλπιζες ἐντείνειν βρόχοις; ἢ μὴ ξίφος λαβοῦσ’ ἀμυνάθοιτό σε ἔδεισας; ἕρπε δεῦρ’ ὑπ’ ἀγκάλας, βρέφος, ξύλλυε δεσμὰ μητρός· ἐν Φθίαι σ’ ἐγὼ θρέψω μέγαν τοῖσδ’ ἐχθρόν. εἰ δ’ ἀπῆν δορὸς τοῖς Σπαρτιάταις δόξα καὶ μάχης ἀγών, τἄλλ’ ὄντες ἴστε μηδενὸς βελτίονες.
ἀνειμένον τι χρῆμα πρεσβυτῶν γένος καὶ δυσφύλακτον ὀξυθυμίας ὕπο.
ἄγαν προνωπὴς ἐς τὸ λοιδορεῖν φέρηι· ἐγὼ δὲ πρὸς βίαν μὲν ἐς Φθίαν μολὼν οὔτ’ οὖν τι δράσω φλαῦρον οὔτε πείσομαι.
καὶ νῦν μέν (οὐ γὰρ ἄφθονον σχολὴν ἔχω) ἄπειμ’ ἐς οἴκους· ἔστι γάρ τις οὐ πρόσω Σπάρτης πόλις τις, ἣ πρὸ τοῦ μὲν ἦν φίλη, νῦν δ’ ἐχθρὰ ποιεῖ· τῆιδ’ ἐπεξελθεῖν θέλω στρατηλατήσας χὐποχείριον λαβεῖν.
ὅταν δὲ τἀκεῖ θῶ κατὰ γνώμην ἐμήν, ἥξω· παρὼν δὲ πρὸς παρόντας ἐμφανῶς γαμβροὺς διδάξω καὶ διδάξομαι λόγους.
κἂν μὲν κολάζηι τήνδε καὶ τὸ λοιπὸν ἦι σώφρων καθ’ ἡμᾶς, σώφρον’ ἀντιλήψεται, θυμούμενος δὲ τεύξεται θυμουμένων [ἔργοισι δ’ ἔργα διάδοχ’ ἀντιλήψεται].
τοὺς σοὺς δὲ μύθους ῥαιδίως ἐγὼ φέρω· σκιὰ γὰρ ἀντίστοιχος ὣς φωνὴν ἔχεις, ἀδύνατος οὐδὲν ἄλλο πλὴν λέγειν μόνον.
ἡγοῦ τέκνον μοι δεῦρ’ ὑπ’ ἀγκάλαις σταθείς, σύ τ’, ὦ τάλαινα· χείματος γὰρ ἀγρίου τυχοῦσα λιμένας ἦλθες εἰς εὐηνέμους.
ὦ πρέσβυ, θεοί σοι δοῖεν εὖ καὶ τοῖσι σοῖς, σώσαντι παῖδα κἀμὲ τὴν δυσδαίμονα.
ὅρα δὲ μὴ νῶιν εἰς ἐρημίαν ὁδοῦ πτήξαντες οἵδε πρὸς βίαν ἄγωσί με, γέροντα μὲν σ’ ὁρῶντες, ἀσθενῆ δ’ ἐμὲ καὶ παῖδα τόνδε νήπιον· σκόπει τάδε, μὴ νῦν φυγόντες εἶθ’ ἁλῶμεν ὕστερον.
οὐ μὴ γυναικῶν δειλὸν εἰσοίσεις λόγον· χώρει· τίς ὑμῶν ἅψεται; κλαίων ἄρα ψαύσει. θεῶν γὰρ οὕνεχ’ ἱππικοῦ τ’ ὄχλου πολλῶν θ’ ὁπλιτῶν ἄρχομεν Φθίαν κάτα· ἡμεῖς δ’ ἔτ’ ὀρθοὶ κοὐ γέροντες, ὡς δοκεῖς, ἀλλ’ ἔς γε τοιόνδ’ ἄνδρ’ ἀποβλέψας μόνον τροπαῖον αὐτοῦ στήσομαι, πρέσβυς περ ὤν.
πολλῶν νέων γὰρ κἂν γέρων εὔψυχος ἦι κρείσσων· τί γὰρ δεῖ δειλὸν ὄντ’ εὐσωματεῖν; ἢ μὴ γενοίμαν ἢ πατέρων ἀγαθῶν εἴην πολυκτήτων τε δόμων μέτοχος.
εἴ τι γὰρ πάσχοι τις ἀμήχανον, ἀλκᾶς οὐ σπάνις εὐγενέταις, κηρυσσομένοισι δ’ ἀπ’ ἐσθλῶν δωμάτων τιμὰ καὶ κλέος· οὔτοι λείψανα τῶν ἀγαθῶν ἀνδρῶν ἀφαιρεῖται χρόνος· ἁ δ’ ἀρετὰ καὶ θανοῦσι λάμπει.
κρεῖσσον δὲ νίκαν μὴ κακόδοξον ἔχειν ἢ ξὺν φθόνωι σφάλλειν δυνάμει τε δίκαν.
ἡδὺ μὲν γὰρ αὐτίκα τοῦτο βροτοῖσιν, ἐν δὲ χρόνωι τελέθει ξηρὸν καὶ ὀνείδεσιν ἔγκειται δόμος.
ταύταν ἤινεσα ταύταν καὶ †φέρομαι† βιοτάν, μηδὲν δίκας ἔξω κράτος ἐν θαλάμοις καὶ πόλει δύνασθαι.
ὦ γέρον Αἰακίδα, πείθομαι καὶ σὺν Λαπίθαισί σε Κενταύ- ροις ὁμιλῆσαι δορὶ κλεινοτάτωι, καὶ ἐπ’ Ἀργώιου δορὸς ἄξενον ὑγρὰν ἐκπερᾶσαι ποντιᾶν Ξυμπληγάδων κλεινὰν ἐπὶ ναυστολίαν, Ἰλιάδα τε πόλιν ὅτε <τὸ> πάρος εὐδόκιμον ὁ Διὸς ἶνις ἀμφέβαλε φόνωι κοινὰν τὰν εὔκλειαν ἔχοντ’ Εὐρώπαν ἀφικέσθαι.
ὦ φίλταται γυναῖκες, ὡς κακὸν κακῶι διάδοχον ἐν τῆιδ’ ἡμέραι πορσύνεται.
δέσποινα γὰρ κατ’ οἶκον, Ἑρμιόνην λέγω, πατρός τ’ ἐρημωθεῖσα συννοίαι θ’ ἅμα οἷον δέδρακεν ἔργον, Ἀνδρομάχην κτανεῖν καὶ παῖδα βουλεύσασα, κατθανεῖν θέλει, πόσιν τρέμουσα, μὴ ἀντὶ τῶν δεδραμένων ἐκ τῶνδ’ ἀτίμως δωμάτων ἀποσταλῆι [ἢ κατθάνηι κτείνουσα τοὺς οὐ χρὴ κτανεῖν].
μόλις δέ νιν θέλουσαν ἀρτῆσαι δέρην εἴργουσι φύλακες δμῶες ἔκ τε δεξιᾶς ξίφη καθαρπάζουσιν ἐξαιρούμενοι.
οὕτω μεταλγεῖ καὶ τὰ πρὶν δεδραμένα ἔγνωκε πράξασ’ οὐ καλῶς. ἐγὼ μὲν οὖν δέσποιναν εἴργουσ’ ἀγχόνης κάμνω, φίλαι· ὑμεῖς δὲ βᾶσαι τῶνδε δωμάτων ἔσω θανάτου νιν ἐκλύσασθε· τῶν γὰρ ἠθάδων φίλων νέοι μολόντες εὐπιθέστεροι.
καὶ μὴν ἐν οἴκοις προσπόλων ἀκούομεν βοὴν ἐφ’ οἷσιν ἦλθες ἀγγέλλουσα σύ.
δείξειν δ’ ἔοικεν ἡ τάλαιν’ ὅσον στένει πράξασα δεινά· δωμάτων γὰρ ἐκπερᾶι φεύγουσα χεῖρας προσπόλων πόθωι θανεῖν.
ἰώ μοί μοι· σπάραγμα κόμας ὀνύχων τε δάϊ’ ἀμύγματα θήσομαι.
ὦ παῖ, τί δράσεις; σῶμα σὸν καταικιῆι; αἰαῖ αἰαῖ· ἔρρ’ αἰθέριον πλοκαμῶν ἐ- μῶν ἄπο, λεπτόμιτον φάρος.
τέκνον, κάλυπτε στέρνα, σύνδησον πέπλους.
τί δὲ στέρνα δεῖ καλύπτειν πέπλοις; δῆλα καὶ ἀμφιφανῆ καὶ ἄκρυπτα δε- δράκαμεν πόσιν.
ἀλγεῖς φόνον ῥάψασα συγγάμωι σέθεν; κατὰ μὲν οὖν τόλμας στένω δαΐας, ἃν ῥέξ’ ἁ κατάρατος ἐγὼ κατά- ρατος ἀνθρώποις.
συγγνώσεταί σοι τήνδ’ ἁμαρτίαν πόσις.
τί μοι ξίφος ἐκ χερὸς ἠγρεύσω; ἀπόδος, ὦ φίλος, ἀπόδος, ἵν’ ἀνταίαν ἐρείσω πλαγάν· τί με βρόχων εἴργεις; ἀλλ’ εἴ σ’ ἀφείην μὴ φρονοῦσαν, ὡς θάνηις; οἴμοι πότμου.
ποῦ μοι πυρὸς φίλα φλόξ; ποῦ δ’ ἐκ πέτρας ἀερθῶ, <ἢ> κατὰ πόντον ἢ καθ’ ὕλαν ὀρέων, ἵνα θανοῦσα νερτέροισιν μέλω; τί ταῦτα μοχθεῖς; συμφοραὶ θεήλατοι πᾶσιν βροτοῖσιν ἢ τότ’ ἦλθον ἢ τότε.
ἔλιπες ἔλιπες, ὦ πάτερ, ἐπακτίαν μονάδ’ ἔρημον οὖσαν ἐνάλου κώπας.
ὀλεῖ μ’ ὀλεῖ με δηλαδὴ πόσις· οὐκέτι τᾶιδ’ ἐνοικήσω νυμφιδίωι στέγαι.
τίνος ἄγαλμα θεῶν ἱκέτις ὁρμαθῶ; ἢ δούλα δούλας γόνασι προσπέσω; Φθιάδος ἐκ γᾶς κυανόπτερος ὄρνις εἴθ’ εἴην, πευκᾶεν σκάφος ἇι διὰ κυανέ- ας ἐπέρασεν ἀκτάς, πρωτόπλοος πλάτα.
ὦ παῖ, τὸ λίαν οὔτ’ ἐκεῖν’ ἐπήινεσα, ὅτ’ ἐς γυναῖκα Τρωιάδ’ ἐξημάρτανες, οὔτ’ αὖ τὸ νῦν σου δεῖμ’ ὃ δειμαίνεις ἄγαν.
οὐχ ὧδε κῆδος σὸν διώσεται πόσις φαύλοις γυναικὸς βαρβάρου πεισθεὶς λόγοις.
οὐ γάρ τί σ’ αἰχμάλωτον ἐκ Τροίας ἔχει, ἀλλ’ ἀνδρὸς ἐσθλοῦ παῖδα σὺν πολλοῖς λαβὼν ἕδνοισι πόλεώς τ’ οὐ μέσως εὐδαίμονος.
πατὴρ δέ σ’ οὐχ ὧδ’ ὡς σὺ δειμαίνεις, τέκνον, προδοὺς ἐάσει δωμάτων τῶνδ’ ἐκπεσεῖν.
ἀλλ’ εἴσιθ’ εἴσω μηδὲ φαντάζου δόμων πάροιθε τῶνδε, μή τιν’ αἰσχύνην λάβηις [πρόσθεν μελάθρων τῶνδ’ ὁρωμένη, τέκνον].
καὶ μὴν ὅδ’ ἀλλόχρως τις ἔκδημος ξένος σπουδῆι πρὸς ἡμᾶς βημάτων πορεύεται.
ξέναι γυναῖκες, ἦ τάδ’ ἔστ’ Ἀχιλλέως παιδὸς μέλαθρα καὶ τυραννικαὶ στέγαι; ἔγνως· ἀτὰρ δὴ πυνθάνηι τίς ὢν τάδε; Ἀγαμέμνονός τε καὶ Κλυταιμήστρας τόκος, ὄνομα δ’ Ὀρέστης· ἔρχομαι δὲ πρὸς Διὸς μαντεῖα Δωδωναῖ’. ἐπεὶ δ’ ἀφικόμην Φθίαν, δοκεῖ μοι ξυγγενοῦς μαθεῖν περὶ γυναικός, εἰ ζῆι κεὐτυχοῦσα τυγχάνει ἡ Σπαρτιᾶτις Ἑρμιόνη· τηλουρὰ γὰρ ναίουσ’ ἀφ’ ἡμῶν πεδί’ ὅμως ἐστὶν φίλη.
ὦ ναυτίλοισι χείματος λιμὴν φανεὶς Ἀγαμέμνονος παῖ, πρός σε τῶνδε γουνάτων οἴκτιρον ἡμᾶς ὧν ἐπισκοπεῖς τύχας, πράσσοντας οὐκ εὖ. στεμμάτων δ’ οὐχ ἥσσονας σοῖς προστίθημι γόνασιν ὠλένας ἐμάς.
ἔα·τί χρῆμα; μῶν ἐσφάλμεθ’ ἢ σαφῶς ὁρῶ δόμων ἄνασσαν τήνδε Μενέλεω κόρην; ἥνπερ μόνην γε Τυνδαρὶς τίκτει γυνὴ Ἑλένη κατ’ οἴκους πατρί· μηδὲν ἀγνόει.
ὦ Φοῖβ’ ἀκέστορ, πημάτων δοίης λύσιν.
τί χρῆμα; πρὸς θεῶν ἢ βροτῶν πάσχεις κακά; τὰ μὲν πρὸς ἡμῶν, τὰ δὲ πρὸς ἀνδρὸς ὅς μ’ ἔχει, τὰ δ’ ἐκ θεῶν του· πανταχῆι δ’ ὀλώλαμεν.
τίς οὖν ἂν εἴη μὴ πεφυκότων γέ πω παίδων γυναικὶ συμφορὰ πλὴν ἐς λέχος; τοῦτ’ αὐτὸ καὶ νοσοῦμεν· εὖ μ’ ὑπηγάγου.
ἄλλην τιν’ εὐνὴν ἀντὶ σοῦ στέργει πόσις; τὴν αἰχμάλωτον Ἕκτορος ξυνευνέτιν.
κακόν γ’ ἔλεξας, δίσσ’ ἕν’ ἄνδρ’ ἔχειν λέχη.
τοιαῦτα ταῦτα. κἆιτ’ ἔγωγ’ ἠμυνάμην.
μῶν ἐς γυναῖκ’ ἔρραψας οἷα δὴ γυνή; φόνον γ’ ἐκείνηι καὶ τέκνωι νοθαγενεῖ.
κἄκτεινας, ἤ τις συμφορά σ’ ἀφείλετο; γέρων γε Πηλεύς, τοὺς κακίονας σέβων.
σοὶ δ’ ἦν τις ὅστις τοῦδ’ ἐκοινώνει φόνου; πατήρ γ’ ἐπ’ αὐτὸ τοῦτ’ ἀπὸ Σπάρτης μολών.
κἄπειτα τοῦ γέροντος ἡσσήθη χερί; αἰδοῖ γε· καί μ’ ἔρημον οἴχεται λιπών.
συνῆκα· ταρβεῖς τοῖς δεδραμένοις πόσιν.
ἔγνως· ὀλεῖ γάρ μ’ ἐνδίκως. τί δεῖ λέγειν; ἀλλ’ ἄντομαί σε Δία καλοῦσ’ ὁμόγνιον, πέμψον με χώρας τῆσδ’ ὅποι προσωτάτω ἢ πρὸς πατρῶιον μέλαθρον· ὡς δοκοῦσί γε δόμοι τ’ ἐλαύνειν φθέγμ’ ἔχοντες οἵδε με, μισεῖ τε γαῖα Φθιάς. εἰ δ’ ἥξει πάρος Φοίβου λιπὼν μαντεῖον ἐς δόμους πόσις, κτενεῖ μ’ ἐπ’ αἰσχίστοισιν, ἢ δουλεύσομεν νόθοισι λέκτροις ὧν ἐδέσποζον πρὸ τοῦ.
πῶς οὖν τάδ’, ὡς εἴποι τις, ἐξημάρτανον; κακῶν γυναικῶν εἴσοδοί μ’ ἀπώλεσαν, αἵ μοι λέγουσαι τούσδ’ ἐχαύνωσαν λόγους· Σὺ τὴν κακίστην αἰχμάλωτον ἐν δόμοις δούλην ἀνέξηι σοι λέχους κοινουμένην; μὰ τὴν ἄνασσαν, οὐκ ἂν ἔν γ’ ἐμοῖς δόμοις βλέπουσ’ ἂν αὐγὰς τἄμ’ ἐκαρποῦτ’ ἂν λέχη.
κἀγὼ κλύουσα τούσδε Σειρήνων λόγους [σοφῶν πανούργων ποικίλων λαλημάτων] ἐξηνεμώθην μωρίαι. τί γάρ μ’ ἐχρῆν πόσιν φυλάσσειν, ἧι παρῆν ὅσων ἔδει; πολὺς μὲν ὄλβος, δωμάτων δ’ ἠνάσσομεν, παῖδας δ’ ἐγὼ μὲν γνησίους ἔτικτον ἄν, ἡ δ’ ἡμιδούλους τοῖς ἐμοῖς νοθαγενεῖς.
ἀλλ’ οὔποτ’ οὔποτ’ (οὐ γὰρ εἰσάπαξ ἐρῶ) χρὴ τούς γε νοῦν ἔχοντας, οἷς ἔστιν γυνή, πρὸς τὴν ἐν οἴκοις ἄλοχον ἐσφοιτᾶν ἐᾶν γυναῖκας· αὗται γὰρ διδάσκαλοι κακῶν· ἡ μέν τι κερδαίνουσα συμφθείρει λέχος, ἡ δ’ ἀμπλακοῦσα συννοσεῖν αὑτῆι θέλει, πολλαὶ δὲ μαργότητι· κἀντεῦθεν δόμοι νοσοῦσιν ἀνδρῶν. πρὸς τάδ’ εὖ φυλάσσετε κλήιθροισι καὶ μοχλοῖσι δωμάτων πύλας· ὑγιὲς γὰρ οὐδὲν αἱ θύραθεν εἴσοδοι δρῶσιν γυναικῶν, ἀλλὰ πολλὰ καὶ κακά.
ἄγαν ἐφῆκας γλῶσσαν ἐς τὸ σύμφυτον.
συγγνωστὰ μέν νυν σοὶ τάδ’, ἀλλ’ ὅμως χρεὼν κοσμεῖν γυναῖκας τὰς γυναικείας νόσους.
σοφόν τι χρῆμα τοῦ διδάξαντος βροτοὺς λόγους ἀκούειν τῶν ἐναντίων πάρα.
ἐγὼ γὰρ εἰδὼς τῶνδε σύγχυσιν δόμων ἔριν τε τὴν σὴν καὶ γυναικὸς Ἕκτορος φυλακὰς ἔχων ἔμιμνον, εἴτ’ αὐτοῦ μενεῖς εἴτ’ ἐκφοβηθεῖσ’ αἰχμαλωτίδος φόνωι γυναικὸς οἴκων τῶνδ’ ἀπηλλάχθαι θέλεις.
ἦλθον δὲ σὰς μὲν οὐ σέβων ἐπιστολάς, εἰ δ’ ἐνδιδοίης, ὥσπερ ἐνδίδως, λόγον πέμψων σ’ ἀπ’ οἴκων τῶνδ’. ἐμὴ γὰρ οὖσα πρὶν σὺν τῶιδε ναίεις ἀνδρὶ σοῦ πατρὸς κάκηι, ὃς πρὶν τὰ Τροίας ἐσβαλεῖν ὁρίσματα γυναῖκ’ ἐμοί σε δοὺς ὑπέσχεθ’ ὕστερον τῶι νῦν σ’ ἔχοντι, Τρωιάδ’ εἰ πέρσοι πόλιν.
ἐπεὶ δ’ Ἀχιλλέως δεῦρ’ ἐνόστησεν γόνος, σῶι μὲν συνέγνων πατρί, τὸν δ’ ἐλισσόμην γάμους ἀφεῖναι σούς, ἐμὰς λέγων τύχας καὶ τὸν παρόντα δαίμον’, ὡς φίλων μὲν ἂν γήμαιμ’ ἀπ’ ἀνδρῶν, ἔκτοθεν δ’ οὐ ῥαιδίως, φεύγων ἀπ’ οἴκων ἃς ἐγὼ φεύγω φυγάς.
ὁ δ’ ἦν ὑβριστὴς ἔς τ’ ἐμῆς μητρὸς φόνον τάς θ’ αἱματωποὺς θεὰς ὀνειδίζων ἐμοί.
κἀγὼ ταπεινὸς ὢν τύχαις ταῖς οἴκοθεν ἤλγουν μὲν ἤλγουν, συμφορὰς δ’ ἠνειχόμην, σῶν δὲ στερηθεὶς ὠιχόμην ἄκων γάμων.
νῦν οὖν, ἐπειδὴ περιπετεῖς ἔχεις τύχας καὶ ξυμφορὰν τήνδ’ ἐσπεσοῦσ’ ἀμηχανεῖς, ἄξω σ’ ἐς οἴκους καὶ πατρὸς δώσω χερί.
τὸ συγγενὲς γὰρ δεινόν, ἔν τε τοῖς κακοῖς οὐκ ἔστιν οὐδὲν κρεῖσσον οἰκείου φίλου.
νυμφευμάτων μὲν τῶν ἐμῶν πατὴρ ἐμὸς μέριμναν ἕξει, κοὐκ ἐμὸν κρίνειν τόδε.
ἀλλ’ ὡς τάχιστα τῶνδέ μ’ ἔκπεμψον δόμων, μὴ φθῆι σε προσβὰς δῶμα καί μ’ ἑλὼν πόσις ἢ πρέσβυς οἴκους μ’ ἐξερημοῦσαν μαθὼν Πηλεὺς μετέλθηι πωλικοῖς διώγμασιν.
θάρσει γέροντος χεῖρα· τὸν δ’ Ἀχιλλέως μηδὲν φοβηθῆις παῖδ’, ὅσ’ εἰς ἔμ’ ὕβρισεν.
τοία γὰρ αὐτῶι μηχανὴ πεπλεγμένη βρόχοις ἀκινήτοισιν ἕστηκεν φόνου πρὸς τῆσδε χειρός· ἣν πάρος μὲν οὐκ ἐρῶ, τελουμένων δὲ Δελφὶς εἴσεται πέτρα.
ὁ μητροφόντης δ’, ἢν δορυξένων ἐμῶν μείνωσιν ὅρκοι Πυθικὴν ἀνὰ χθόνα, δείξω γαμεῖν σφε μηδέν’ ὧν ἐχρῆν ἐμέ.
πικρῶς δὲ πατρὸς φόνιον αἰτήσει δίκην ἄνακτα Φοῖβον· οὐδέ νιν μετάστασις γνώμης ὀνήσει θεῶι διδόντα νῦν δίκας, ἀλλ’ ἔκ τ’ ἐκείνου διαβολαῖς τε ταῖς ἐμαῖς κακῶς ὀλεῖται· γνώσεται δ’ ἔχθραν ἐμήν.
ἐχθρῶν γὰρ ἀνδρῶν μοῖραν εἰς ἀναστροφὴν δαίμων δίδωσι κοὐκ ἐᾶι φρονεῖν μέγα.
ὦ Φοῖβε πυργώσας τὸν ἐν Ἰλίωι εὐτειχῆ πάγον καὶ πόντιε κυανέαις ἵπποις διφρεύ- ων ἅλιον πέλαγος, τίνος οὕνεκ’ ἄτιμον ὄργα- νον χεροτεκτοσύνας Ἐ- νυαλίωι δοριμήστορι προσθέν- τες τάλαιναν τάλαι- ναν μεθεῖτε Τροίαν; πλείστους δ’ ἐπ’ ἀκταῖσιν Σιμοεντίσιν εὐίππουςὄχους ἐζεύξατε καὶ φονίους ἀνδρῶν ἁμίλ- λας ἔθετ’ ἀστεφάνους· ἀπὸ δὲ φθίμενοι βεβᾶσιν Ἰλιάδαι βασιλῆες, οὐδ’ ἔτι πῦρ ἐπιβώμιον ἐν Τροί- αι θεοῖσιν λέλαμ- πεν καπνῶι θυώδει.
βέβακε δ’ Ἀτρείδας ἀλόχου παλάμαις, αὐτά τ’ ἐναλλάξασα φόνον θανάτου πρὸς τέκνων ἐπηῦρεν.
θεοῦ θεοῦ νιν κέλευσμ’ ἐπεστράφη μαντόσυνον, ὅτε νιν Ἄργος ἐμπορευθεὶς Ἀγαμεμνόνιος κέλωρ, ἀδύτων ἀποβάς, ἔκταν’, ὢν ματρὸς φονεύς.
ὦ δαῖμον, ὦ Φοῖβε, πῶς πείθομαι; πολλαὶ δ’ ἀν’ Ἑλλάνων ἀγόρους στοναχαὶ μέλποντο δυστάνων τεκέων, ἄλοχοι δ’ ἐξέλειπον οἴκους πρὸς ἄλλον εὐνάτορ’. οὐχὶ σοὶ μόναι δύσφρονες ἐνέπεσον, οὐ φίλοισι, λῦπαι· νόσον Ἑλλὰς ἔτλα, νόσον· διέβα δὲ Φρυγῶν καὶ πρὸς εὐκάρπους γύας σκηπτὸς σταλάσσων Δαναΐδαις φόνον.
Φθιώτιδες γυναῖκες, ἱστοροῦντί μοι σημήνατ’· ἠισθόμην γὰρ οὐ σαφῆ λόγον ὡς δώματ’ ἐκλιποῦσα Μενέλεω κόρη φρούδη τάδ’· ἥκω δ’ ἐκμαθεῖν σπουδὴν ἔχων εἰ ταῦτ’ ἀληθῆ· τῶν γὰρ ἐκδήμων φίλων δεῖ τοὺς κατ’ οἶκον ὄντας ἐκπονεῖν τύχας.
Πηλεῦ, σαφῶς ἤκουσας· οὐδ’ ἐμοὶ καλὸν κρύπτειν ἐν οἷς παροῦσα τυγχάνω κακοῖς· βασίλεια γὰρ τῶνδ’ οἴχεται φυγὰς δόμων.
τίνος φόβου τυχοῦσα; διαπέραινέ μοι.
πόσιν τρέμουσα, μὴ δόμων νιν ἐκβάληι.
μῶν ἀντὶ παιδὸς θανασίμων βουλευμάτων; ναί, καὶ γυναικὸς αἰχμαλωτίδος φόνωι.
σὺν πατρὶ δ’ οἴκους ἢ τίνος λείπει μέτα; Ἀγαμέμνονός νιν παῖς βέβηκ’ ἄγων χθονός.
ποίαν περαίνων ἐλπίδ’; ἦ γῆμαι θέλων; καὶ σῶι γε παιδὸς παιδὶ πορσύνων μόρον.
κρυπτὸς καταστὰς ἢ κατ’ ὄμμ’ ἐλθὼν μάχηι; ἁγνοῖς ἐν ἱεροῖς Λοξίου Δελφῶν μέτα.
οἴμοι· τόδ’ ἤδη δεινόν. οὐχ ὅσον τάχος χωρήσεταί τις Πυθικὴν πρὸς ἑστίαν καὶ τἀνθάδ’ ὄντα τοῖς ἐκεῖ λέξει φίλοις, πρὶν παῖδ’ Ἀχιλλέως κατθανεῖν ἐχθρῶν ὕπο; ὤμοι μοι·οἵας ὁ τλήμων ἀγγελῶν ἥκω τύχας σοί τ’, ὦ γεραιέ, καὶ φίλοισι δεσπότου.
αἰαῖ· πρόμαντις θυμὸς ὥς τι προσδοκᾶι.
οὐκ ἔστι σοι παῖς παιδός, ὡς μάθηις, γέρον Πηλεῦ· τοιάσδε φασγάνων πληγὰς ἔχει Δελφῶν ὑπ’ ἀνδρῶν καὶ Μυκηναίου ξένου.
ἆ ἆ, τί δράσεις, ὦ γεραιέ; μὴ πέσηις· ἔπαιρε σαυτόν. οὐδέν εἰμ’· ἀπωλόμην.
φρούδη μὲν αὐδή, φροῦδα δ’ ἄρθρα μου κάτω.
ἄκουσον, εἰ καὶ σοῖς φίλοις ἀμυναθεῖν χρήιζεις, τὸ πραχθέν, σὸν κατορθώσας δέμας.
ὦ μοῖρα, γήρως ἐσχάτοις πρὸς τέρμασιν οἵα με τὸν δύστηνον ἀμφιβᾶσ’ ἔχεις.
πῶς δ’ οἴχεταί μοι παῖς μόνου παιδὸς μόνος; σήμαιν’· ἀκοῦσαι δ’ οὐκ ἀκούσθ’ ὅμως θέλω.
ἐπεὶ τὸ κλεινὸν ἤλθομεν Φοίβου πέδον, τρεῖς μὲν φαεννὰς ἡλίου διεξόδους θέαι διδόντες ὄμματ’ ἐξεπίμπλαμεν.
καὶ τοῦθ’ ὕποπτον ἦν ἄρ’· ἔς τε συστάσεις κύκλους τ’ ἐχώρει λαὸς οἰκήτωρ θεοῦ.
Ἀγαμέμνονος δὲ παῖς διαστείχων πόλιν ἐς οὖς ἑκάστωι δυσμενεῖς ηὔδα λόγους· Ὁρᾶτε τοῦτον, ὃς διαστείχει θεοῦ χρυσοῦ γέμοντα γύαλα, θησαυροὺς βροτῶν, τὸ δεύτερον παρόνθ’ ἐφ’ οἷσι καὶ πάρος δεῦρ’ ἦλθε, Φοίβου ναὸν ἐκπέρσαι θέλων; κἀκ τοῦδ’ ἐχώρει ῥόθιον ἐν πόλει κακόν, ἀρχαῖσί τ’ ἐπληροῦτο βουλευτήρια ἰδίαι θ’ ὅσοι θεοῦ χρημάτων ἐφέστασαν φρουρὰν ἐτάξαντ’ ἐν περιστύλοις δόμοις.
ἡμεῖς δὲ μῆλα, φυλλάδος Παρνασίας παιδεύματ’, οὐδὲν τῶνδέ πω πεπυσμένοι, λαβόντες ἦιμεν ἐσχάραις τ’ ἐφέσταμεν σὺν προξένοισι μάντεσίν τε Πυθικοῖς.
καί τις τόδ’ εἶπεν· Ὦ νεανία, τί σοι θεῶι κατευξώμεσθα; τίνος ἥκεις χάριν; ὁ δ’ εἶπε· Φοίβωι τῆς πάροιθ’ ἁμαρτίας δίκας παρασχεῖν βουλόμεσθ’· ἤιτησα γὰρ πατρός ποτ’ αὐτὸν αἵματος δοῦναι δίκην.
κἀνταῦθ’ Ὀρέστου μῦθος ἰσχύων μέγα ἐφαίνεθ’, ὡς ψεύδοιτο δεσπότης ἐμός, ἥκων ἐπ’ αἰσχροῖς. ἔρχεται δ’ ἀνακτόρων κρηπῖδος ἐντός, ὡς πάρος χρηστηρίων εὔξαιτο Φοίβωι, τυγχάνει δ’ ἐν ἐμπύροις· τῶι δὲ ξιφήρης ἆρ’ ὑφειστήκει λόχος δάφνηι σκιασθείς, ὧν Κλυταιμήστρας τόκος εἶς ἦν, ἁπάντων τῶνδε μηχανορράφος.
χὠ μὲν κατ’ ὄμμα στὰς προσεύχεται θεῶι, οἱ δ’ ὀξυθήκτοις φασγάνοις ὡπλισμένοι κεντοῦσ’ ἀτευχῆ παῖδ’ Ἀχιλλέως λάθραι.
χωρεῖ δὲ πρύμναν· οὐ γὰρ ἐς καιρὸν τυπεὶς ἐτύγχαν’· ἐξέλκει δὲ καὶ παραστάδος κρεμαστὰ τεύχη πασσάλων καθαρπάσας ἔστη ’πὶ βωμοῦ γοργὸς ὁπλίτης ἰδεῖν, βοᾶι δὲ Δελφῶν παῖδας ἱστορῶν τάδε· Τίνος μ’ ἕκατι κτείνετ’ εὐσεβεῖς ὁδοὺς ἥκοντα; ποίας ὄλλυμαι πρὸς αἰτίας; τῶν δ’ οὐδὲν οὐδεὶς μυρίων ὄντων πέλας ἐφθέγξατ’, ἀλλ’ ἔβαλλον ἐκ χειρῶν πέτροις.
πυκνῆι δὲ νιφάδι πάντοθεν σποδούμενος προύτεινε τεύχη κἀφυλάσσετ’ ἐμβολὰς ἐκεῖσε κἀκεῖσ’ ἀσπίδ’ ἐκτείνων χερί.
ἀλλ’ οὐδὲν ἦνον, ἀλλὰ πόλλ’ ὁμοῦ βέλη, οἰστοί, μεσάγκυλ’ ἔκλυτοί τ’ ἀμφώβολοι σφαγῆς ἐχώρουν βουπόροι ποδῶν πάρος.
δεινὰς δ’ ἂν εἶδες πυρρίχας φρουρουμένου βέλεμνα παιδός. ὡς δέ νιν περισταδὸν κύκλωι κατεῖχον οὐ διδόντες ἀμπνοάς, βωμοῦ κενώσας δεξίμηλον ἐσχάραν, τὸ Τρωϊκὸν πήδημα πηδήσας ποδοῖν χωρεῖ πρὸς αὐτούς· οἱ δ’ ὅπως πελειάδες ἱέρακ’ ἰδοῦσαι πρὸς φυγὴν ἐνώτισαν.
πολλοὶ δ’ ἔπιπτον μιγάδες ἔκ τε τραυμάτων αὐτοί θ’ ὑφ’ αὑτῶν στενοπόρους κατ’ ἐξόδους.
κραυγὴ δ’ ἐν εὐφήμοισι δύσφημος δόμοις πέτραισιν ἀντέκλαγξ’· ἐν εὐδίαι δέ πως ἔστη φαεννοῖς δεσπότης στίλβων ὅπλοις, πρὶν δή τις ἀδύτων ἐκ μέσων ἐφθέγξατο δεινόν τι καὶ φρικῶδες, ὦρσε δὲ στρατὸν στρέψας πρὸς ἀλκήν. ἔνθ’ Ἀχιλλέως πίτνει παῖς ὀξυθήκτωι πλευρὰ φασγάνωι τυπεὶς [Δελφοῦ πρὸς ἀνδρὸς ὅσπερ αὐτὸν ὤλεσεν] πολλῶν μετ’ ἄλλων· ὡς δὲ πρὸς γαῖαν πίτνει, τίς οὐ σίδηρον προσφέρει, τίς οὐ πέτρον, βάλλων ἀράσσων; πᾶν δ’ ἀνήλωται δέμας τὸ καλλίμορφον τραυμάτων ὕπ’ ἀγρίων.
νεκρὸν δὲ δή νιν κείμενον βωμοῦ πέλας ἐξέβαλον ἐκτὸς θυοδόκων ἀνακτόρων.
ἡμεῖς δ’ ἀναρπάσαντες ὡς τάχος χεροῖν κομίζομέν νίν σοι κατοιμῶξαι γόοις κλαῦσαί τε, πρέσβυ, γῆς τε κοσμῆσαι τάφωι.
τοιαῦθ’ ὁ τοῖς ἄλλοισι θεσπίζων ἄναξ, ὁ τῶν δικαίων πᾶσιν ἀνθρώποις κριτής, δίκας διδόντα παῖδ’ ἔδρασ’ Ἀχιλλέως.
ἐμνημόνευσε δ’ ὥσπερ ἄνθρωπος κακὸς παλαιὰ νείκη· πῶς ἂν οὖν εἴη σοφός; καὶ μὴν ὅδ’ ἄναξ ἤδη φοράδην Δελφίδος ἐκ γῆς δῶμα πελάζει.
τλήμων ὁ παθών, τλήμων δέ, γέρον, καὶ σύ· δέχηι γὰρ τὸν Ἀχίλλειον σκύμνον ἐς οἴκους οὐχ ὡς σὺ θέλεις, αὐτὸς δὲ κακοῖς εἰς ἓν μοίρας συνέκυρσας.
ὤμοι ἐγώ, κακὸν οἷον ὁρῶ τόδε καὶ δέχομαι χερὶ δώμασιν ἁμοῖς.
ἰώ μοί μοι, αἰαῖ· ὦ πόλι Θεσσαλίας, διολώλαμεν, οἰχόμεθ’· οὐκέτι μοι γένος, οὐ τέκνα λείπεται οἴκοις.
ὦ σχέτλιος παθέων ἐγώ· †εἰς τίνα δὴ φίλον αὐγὰς βαλὼν τέρψομαι;† ὦ φίλιον στόμα καὶ γένυ καὶ χέρες, εἴθε σ’ ὑπ’ Ἰλίωι ἤναρε δαίμων Σιμοεντίδα παρ’ ἀκτάν.
οὕτως ἂν ὡς ἐκ τῶνδ’ ἐτιμᾶτ’ ἄν, γέρον, θανών, τὸ σὸν δ’ ἦν ὧδ’ ἂν εὐτυχέστερον.
ὦ γάμος, ὦ γάμος, ὃς τάδε δώματα καὶ πόλιν ὤλεσας ὤλεσας ἁμάν.
αἰαῖ, ἒ ἔ, ὦ παῖ· †μήποτε σῶν λεχέων τὸ δυσώνυμον ὤφελ’ ἐμὸν γένος εἰς τέκνα καὶ δόμον ἀμφιβαλέσθαι Ἑρμιόνας Ἀίδαν ἐπὶ σοί, τέκνον,† ἀλλὰ κεραυνῶι πρόσθεν ὀλέσθαι· μηδ’ ἐπὶ τοξοσύναι φονίωι πατρὸς αἷμα τὸ διογενές ποτε Φοῖβον βροτὸς ἐς θεὸν ἀνάψαι.
ὀττοτοτοτοῖ, θανόντα δεσπόταν γόοις νόμωι τῶι νερτέρων κατάρξω.
ὀττοτοτοτοῖ, διάδοχά <σοι> τάλας ἐγὼ γέρων καὶ δυστυχὴς δακρύω.
θεοῦ γὰρ αἶσα, θεὸς ἔκρανε συμφοράν.
ὦ φίλος, δόμον ἔλιπες ἔρημον, [ὤμοι μοι, ταλαίπωρον ἐμὲ] γέροντ’ ἄπαιδα νοσφίσας.
θανεῖν θανεῖν σε, πρέσβυ, χρῆν πάρος τέκνων.
οὐ σπαράξομαι κόμαν, οὐκ ἐμῶι ’πιθήσομαι κάραι κτύπημα χειρὸς ὀλοόν; ὦ πόλις, διπλῶν τέκνων μ’ ἐστέρησε Φοῖβος.
ὦ κακὰ παθὼν ἰδών τε δυστυχὲς γέρον, τίν’ αἰῶν’ ἐς τὸ λοιπὸν ἕξεις; ἄτεκνος ἔρημος, οὐκ ἔχων πέρας κακῶν διαντλήσω πόνους ἐς Ἅιδαν.
μάτην δέ σ’ ἐν γάμοισιν ὤλβισαν θεοί.
ἀμπτάμενα φροῦδα πάντ’ ἐκεῖνα κόμπων μεταρσίων πρόσω.
μόνος μόνοισιν ἐν δόμοις ἀναστρέφηι.
οὐκέτ’ ἐστί μοι πόλις, σκῆπτρά τ’ ἐρρέτω τάδε· σύ τ’, ὦ κατ’ ἄντρα νύχια Νηρέως κόρα, πανώλεθρόν μ’ ὄψεαι πίτνοντα.
ἰὼ ἰώ·τί κεκίνηται, τίνος αἰσθάνομαι θείου; κοῦραι, λεύσσετ’ ἀθρήσατε· δαίμων ὅδε τις λευκὴν αἰθέρα πορθμευόμενος τῶν ἱπποβότων Φθίας πεδίων ἐπιβαίνει.
Πηλεῦ, χάριν σοι τῶν πάρος νυμφευμάτων ἥκω Θέτις λιποῦσα Νηρέως δόμους.
καὶ πρῶτα μέν σοι τοῖς παρεστῶσιν κακοῖς μηδέν τι λίαν δυσφορεῖν παρήινεσα· κἀγὼ γάρ, ἣν ἄκλαυτ’ ἐχρῆν τίκτειν τέκνα, θεὰν γεγῶσαν καὶ θεοῦ πατρὸς τέκος, ἀπώλεσ’ ἐκ σοῦ παῖδα τὸν ταχὺν πόδας Ἀχιλλέα τεκοῦσα πρῶτον Ἑλλάδος.
ὧν δ’ οὕνεκ’ ἦλθον σημανῶ, σὺ δ’ ἐνδέχου.
τὸν μὲν θανόντα τόνδ’ Ἀχιλλέως γόνον θάψον πορεύσας Πυθικὴν πρὸς ἐσχάραν, Δελφοῖς ὄνειδος, ὡς ἀπαγγέλληι τάφος φόνον βίαιον τῆς Ὀρεστείας χερός· γυναῖκα δ’ αἰχμάλωτον, Ἀνδρομάχην λέγω, Μολοσσίαν γῆν χρὴ κατοικῆσαι, γέρον, Ἑλένωι συναλλαχθεῖσαν εὐναίοις γάμοις, καὶ παῖδα τόνδε, τῶν ἀπ’ Αἰακοῦ μόνον λελειμμένον δή. βασιλέα δ’ ἐκ τοῦδε χρὴ ἄλλον δι’ ἄλλου διαπερᾶν Μολοσσίας εὐδαιμονοῦντας· οὐ γὰρ ὧδ’ ἀνάστατον γένος γενέσθαι δεῖ τὸ σὸν κἀμόν, γέρον, Τροίας τε· καὶ γὰρ θεοῖσι κἀκείνης μέλει, καίπερ πεσούσης Παλλάδος προθυμίαι.
σὲ δ’, ὡς ἂν εἰδῆις τῆς ἐμῆς εὐνῆς χάριν, κακῶν ἀπαλλάξασα τῶν βροτησίων ἀθάνατον ἄφθιτόν τε ποιήσω θεόν.
κἄπειτα Νηρέως ἐν δόμοις ἐμοῦ μέτα τὸ λοιπὸν ἤδη θεὸς συνοικήσεις θεᾶι· ἔνθεν κομίζων ξηρὸν ἐκ πόντου πόδα τὸν φίλτατόν σοι παῖδ’ ἐμοί τ’ Ἀχιλλέα ὄψηι δόμους ναίοντα νησιωτικοὺς Λευκὴν κατ’ ἀκτὴν ἐντὸς ἀξένου πόρου.
ἀλλ’ ἕρπε Δελφῶν ἐς θεόδμητον πόλιν νεκρὸν κομίζων τόνδε, καὶ κρύψας χθονὶ ἐλθὼν παλαιᾶς χοιράδος κοῖλον μυχὸν Σηπιάδος ἵζου· μίμνε δ’ ἔστ’ ἂν ἐξ ἁλὸς λαβοῦσα πεντήκοντα Νηρήιδων χορὸν ἔλθω κομιστήν σου· τὸ γὰρ πεπρωμένον δεῖ σ’ ἐκκομίζειν, Ζηνὶ γὰρ δοκεῖ τάδε.
παῦσαι δὲ λύπης τῶν τεθνηκότων ὕπερ· πᾶσιν γὰρ ἀνθρώποισιν ἥδε πρὸς θεῶν ψῆφος κέκρανται κατθανεῖν τ’ ὀφείλεται.
ὦ πότνι’, ὦ γενναῖα συγκοιμήματα, Νηρέως γένεθλον, χαῖρε· ταῦτα δ’ ἀξίως σαυτῆς τε ποιεῖς καὶ τέκνων τῶν ἐκ σέθεν.
παύω δὲ λύπην σοῦ κελευούσης, θεά, καὶ τόνδε θάψας εἶμι Πηλίου πτυχάς, οὗπερ σὸν εἷλον χερσὶ κάλλιστον δέμας.
[κἆιτ’ οὐ γαμεῖν δῆτ’ ἔκ τε γενναίων χρεὼν δοῦναί τ’ ἐς ἐσθλούς, ὅστις εὖ βουλεύεται, κακῶν δὲ λέκτρων μὴ ’πιθυμίαν ἔχειν, μηδ’ εἰ ζαπλούτους οἴσεται φερνὰς δόμοις; οὐ γάρ ποτ’ ἂν πράξειαν ἐκ θεῶν κακῶς.] πολλαὶ μορφαὶ τῶν δαιμονίων, πολλὰ δ’ ἀέλπτως κραίνουσι θεοί· καὶ τὰ δοκηθέντ’ οὐκ ἐτελέσθη, τῶν δ’ ἀδοκήτων πόρον ηὗρε θεός.
τοιόνδ’ ἀπέβη τόδε πρᾶγμα.
Οὐκ ἔστιν οὐδὲν δεινὸν ὧδ’ εἰπεῖν ἔπος οὐδὲ πάθος οὐδὲ ξυμφορὰ θεήλατος, ἧς οὐκ ἂν ἄραιτ’ ἄχθος ἀνθρώπου φύσις.
ὁ γὰρ μακάριος (κοὐκ ὀνειδίζω τύχας) Διὸς πεφυκώς, ὡς λέγουσι, Τάνταλος κορυφῆς ὑπερτέλλοντα δειμαίνων πέτρον ἀέρι ποτᾶται· καὶ τίνει ταύτην δίκην, ὡς μὲν λέγουσιν, ὅτι θεοῖς ἄνθρωπος ὤν, κοινῆς τραπέζης ἀξίωμ’ ἔχων ἴσον, ἀκόλαστον ἔσχε γλῶσσαν, αἰσχίστην νόσον.
οὗτος φυτεύει Πέλοπα, τοῦ δ’ Ἀτρεὺς ἔφυ, ὧι στέμματα ξήνασ’ ἐπέκλωσεν θεὰ Ἔρις Θυέστηι πόλεμον ὄντι συγγόνωι θέσθαι· τί τἄρρητ’ ἀναμετρήσασθαί με δεῖ; [ἔδαισε δ’ οὖν νιν τέκν’ ἀποκτείνας Ἀτρεύς.] Ἀτρέως δέ (τὰς γὰρ ἐν μέσωι σιγῶ τύχας) ὁ κλεινός, εἰ δὴ κλεινός, Ἀγαμέμνων ἔφυ Μενέλεώς τε Κρήσσης μητρὸς Ἀερόπης ἄπο.
γαμεῖ δ’ ὁ μὲν δὴ τὴν θεοῖς στυγουμένην Μενέλαος Ἑλένην, ὁ δὲ Κλυταιμήστρας λέχος ἐπίσημον εἰς Ἕλληνας Ἀγαμέμνων ἄναξ· ὧι παρθένοι μὲν τρεῖς ἔφυμεν ἐκ μιᾶς, Χρυσόθεμις Ἰφιγένειά τ’ Ἠλέκτρα τ’ ἐγώ, ἄρσην δ’ Ὀρέστης, μητρὸς ἀνοσιωτάτης, ἣ πόσιν ἀπείρωι περιβαλοῦσ’ ὑφάσματι ἔκτεινεν· ὧν δ’ ἕκατι, παρθένωι λέγειν οὐ καλόν· ἐῶ τοῦτ’ ἀσαφὲς ἐν κοινῶι σκοπεῖν.
Φοίβου δ’ ἀδικίαν μὲν τί δεῖ κατηγορεῖν; πείθει δ’ Ὀρέστην μητέρ’ ἥ σφ’ ἐγείνατο κτεῖναι, πρὸς οὐχ ἅπαντας εὔκλειαν φέρον· ὅμως δ’ ἀπέκτειν’ οὐκ ἀπειθήσας θεῶι, κἀγὼ μετέσχον οἷα δὴ γυνὴ φόνου [Πυλάδης θ’, ὃς ἡμῖν συγκατείργασται τάδε].
ἐντεῦθεν ἀγρίαι συντακεὶς †νόσωι νοσεῖ τλήμων Ὀρέστης ὅδε πεσὼν ἐν δεμνίοις† κεῖται, τὸ μητρὸς δ’ αἷμά νιν τροχηλατεῖ μανίαισιν· ὀνομάζειν γὰρ αἰδοῦμαι θεὰς Εὐμενίδας, αἳ τόνδ’ ἐξαμιλλῶνται φόβον.
ἕκτον δὲ δὴ τόδ’ ἦμαρ ἐξ ὅτου σφαγαῖς θανοῦσα μήτηρ πυρὶ καθήγνισται δέμας, ὧν οὔτε σῖτα διὰ δέρης ἐδέξατο, οὐ λούτρ’ ἔδωκε χρωτί· χλανιδίων δ’ ἔσω κρυφθείς, ὅταν μὲν σῶμα κουφισθῆι νόσου ἔμφρων δακρύει, ποτὲ δὲ δεμνίων ἄπο πηδᾶι δρομαῖος, πῶλος ὣς ὑπὸ ζυγοῦ.
ἔδοξε δ’ Ἄργει τῶιδε μήθ’ ἡμᾶς στέγαις, μὴ πυρὶ δέχεσθαι, μηδὲ προσφωνεῖν τινα μητροκτονοῦντας· κυρία δ’ ἥδ’ ἡμέρα ἐν ἧι διοίσει ψῆφον Ἀργείων πόλις, εἰ χρὴ θανεῖν νὼ λευσίμωι πετρώματι [ἢ φάσγανον θήξαντ’ ἐπ’ αὐχένος βαλεῖν].
ἐλπίδα δὲ δή τιν’ ἔχομεν ὥστε μὴ θανεῖν· ἥκει γὰρ ἐς γῆν Μενέλεως Τροίας ἄπο, λιμένα δὲ Ναυπλίειον ἐκπληρῶν πλάτηι ἀκταῖσιν ὁρμεῖ, δαρὸν ἐκ Τροίας χρόνον ἄλαισι πλαγχθείς· τὴν δὲ δὴ πολυκτόνον Ἑλένην, φυλάξας νύκτα, μή τις εἰσιδὼν μεθ’ ἡμέραν στείχουσαν ὧν ὑπ’ Ἰλίωι παῖδες τεθνᾶσιν, ἐς πέτρων ἔλθηι βολάς, προύπεμψεν ἐς δῶμ’ ἡμέτερον· ἔστιν δ’ ἔσω κλαίουσ’ ἀδελφὴν συμφοράς τε δωμάτων.
ἔχει δὲ δή τιν’ ἀλγέων παραψυχήν· ἣν γὰρ κατ’ οἴκους ἔλιφ’, ὅτ’ ἐς Τροίαν ἔπλει, παρθένον ἐμῆι τε μητρὶ παρέδωκεν τρέφειν Μενέλαος, ἀγαγὼν Ἑρμιόνην Σπάρτης ἄπο, ταύτηι γέγηθε κἀπιλήθεται κακῶν.
βλέπω δὲ πᾶσαν εἰς ὁδόν, πότ’ ὄψομαι Μενέλαον ἥκονθ’· ὡς τά γ’ ἄλλ’ ἐπ’ ἀσθενοῦς ῥώμης ὀχούμεθ’, ἤν τι μὴ κείνου πάρα σωθῶμεν. ἄπορον χρῆμα δυστυχῶν δόμος.
[ὦ παῖ Κλυταιμήστρας τε κἀγαμέμνονος] παρθένε μακρὸν δὴ μῆκος Ἠλέκτρα χρόνου, πῶς, ὦ τάλαινα, σύ τε κασίγνητός τε σός [τλήμων Ὀρέστης μητρὸς ὅδε φονεὺς ἔφυ]; προσφθέγμασιν γὰρ οὐ μιαίνομαι σέθεν, ἐς Φοῖβον ἀναφέρουσα τὴν ἁμαρτίαν.
καίτοι στένω γε τὸν Κλυταιμήστρας μόρον, ἐμῆς ἀδελφῆς, ἥν, ἐπεὶ πρὸς Ἴλιον ἔπλευσ’ ὅπως ἔπλευσα θεομανεῖ πότμωι, οὐκ εἶδον, ἀπολειφθεῖσα δ’ αἰάζω τύχας.
Ἑλένη, τί σοι λέγοιμ’ ἂν ἅ γε παροῦσ’ ὁρᾶις [ἐν συμφοραῖσι τὸν Ἀγαμέμνονος γόνον]; ἐγὼ μὲν ἄυπνος πάρεδρος ἀθλίωι νεκρῶι (νεκρὸς γὰρ οὗτος οὕνεκα σμικρᾶς πνοῆς) θάσσω· τὰ τούτου δ’ οὐκ ὀνειδίζω κακά.
σὺ δ’ ἡ μακαρία μακάριός θ’ ὁ σὸς πόσις ἥκετον ἐφ’ ἡμᾶς ἀθλίως πεπραγότας.
πόσον χρόνον δὲ δεμνίοις πέπτωχ’ ὅδε; ἐξ οὗπερ αἷμα γενέθλιον κατήνυσεν.
ὦ μέλεος, ἡ τεκοῦσά θ’ ὡς διώλετο.
οὕτως ἔχει τάδ’ ὥστ’ ἀπείρηκεν κακοῖς.
πρὸς θεῶν, πίθοι’ ἂν δῆτά μοί τι, παρθένε; ὅσ’ ἄσχολός γε συγγόνου προσεδρίαι.
βούληι τάφον μοι πρὸς κασιγνήτης μολεῖν ...
μητρὸς κελεύεις τῆς ἐμῆς; τίνος χάριν; κόμης ἀπαρχὰς καὶ χοὰς φέρουσ’ ἐμάς; σοὶ δ’ οὐχὶ θεμιτὸν πρὸς φίλων στείχειν τάφον; δεῖξαι γὰρ Ἀργείοισι σῶμ’ αἰσχύνομαι.
ὀψέ γε φρονεῖς εὖ, τότε λιποῦσ’ αἰσχρῶς δόμους.
ὀρθῶς ἔλεξας, οὐ φίλως δέ μοι λέγεις.
αἰδὼς δὲ δὴ τίς σ’ ἐς Μυκηναίους ἔχει; δέδοικα πατέρας τῶν ὑπ’ Ἰλίωι νεκρῶν.
δεινὸν γὰρ Ἄργει γ’ ἀναβοᾶι διὰ στόμα.
σύ νυν χάριν μοι τὸν φόβον λύσασα δός.
οὐκ ἂν δυναίμην μητρὸς ἐσβλέψαι τάφον.
αἰσχρόν γε μέντοι προσπόλους φέρειν τάδε.
τί δ’ οὐχὶ θυγατρὸς Ἑρμιόνης πέμπεις δέμας; ἐς ὄχλον ἕρπειν παρθένοισιν οὐ καλόν.
καὶ μὴν τίνοι γ’ ἂν τῆι τεθνηκυίαι τροφάς.
[ὀρθῶς ἔλεξας, πείθομαί τέ σοι, κόρη·] ναί, πέμψομέν γε θυγατέρ’· εὖ γάρ τοι λέγεις.
ὦ τέκνον, ἔξελθ’, Ἑρμιόνη, δόμων πάρος καὶ λαβὲ χοὰς τάσδ’ ἐν χεροῖν κόμας τ’ ἐμάς, ἐλθοῦσα δ’ ἀμφὶ τὸν Κλυταιμήστρας τάφον μελίκρατ’ ἄφες γάλακτος οἰνωπόν τ’ ἄχνην, καὶ στᾶσ’ ἐπ’ ἄκρου χώματος λέξον τάδε· Ἑλένη σ’ ἀδελφὴ ταῖσδε δωρεῖται χοαῖς, φόβωι προσελθεῖν μνῆμα σόν, ταρβοῦσά γε Ἀργεῖον ὄχλον. πρευμενῆ δ’ ἄνωγέ νιν ἐμοί τε καὶ σοὶ καὶ πόσει γνώμην ἔχειν τοῖν τ’ ἀθλίοιν τοῖνδ’, οὓς ἀπώλεσεν θεός.
ἃ δ’ εἰς ἀδελφὴν καιρὸς ἐκπονεῖν ἐμέ, ἅπανθ’ ὑπισχνοῦ νερτέρων δωρήματα.
ἴθ’ ὦ τέκνον μοι σπεῦδε καὶ χοὰς τάφωι δοῦσ’ ὡς τάχιστα τῆς πάλιν μέμνησ’ ὁδοῦ.
ὦ φύσις, ἐν ἀνθρώποισιν ὡς μέγ’ εἶ κακόν [σωτήριόν τε τοῖς καλῶς κεκτημένοις].
ἴδετε γὰρ ἄκρας ὡς ἀπέθρισεν τρίχας, σώιζουσα κάλλος· ἔστι δ’ ἡ πάλαι γυνή.
θεοί σε μισήσειαν, ὥς μ’ ἀπώλεσας καὶ τόνδε πᾶσάν θ’ Ἑλλάδ’. ὦ τάλαιν’ ἐγώ· αἵδ’ αὖ πάρεισι τοῖς ἐμοῖς θρηνήμασιν φίλαι ξυνωιδοί· τάχα μεταστήσουσ’ ὕπνου τόνδ’ ἡσυχάζοντ’, ὄμμα δ’ ἐκτήξουσ’ ἐμὸν δακρύοις, ἀδελφὸν ὅταν ὁρῶ μεμηνότα.
ὦ φίλταται γυναῖκες, ἡσύχωι ποδὶ χωρεῖτε, μὴ ψοφεῖτε, μηδ’ ἔστω κτύπος· φιλία γὰρ ἡ σὴ πρευμενὴς μὲν ἀλλ’ ὅμως [τόνδ’ ἐξεγεῖραι συμφορὰ γενήσεται].
σῖγα σῖγα, λεπτὸν ἴχνος ἀρβύλας τίθει, μὴ κτύπει [μηδ’ ἔστω κτύπος].
ἀποπρὸ βᾶτ’ ἐκεῖσ’ ἀποπρό μοι κοίτας.
ἰδοὺ πείθομαι.
ἆ ἆ σύριγγος ὅπως πνοὰ λεπτοῦ δόνακος, ὦ φίλα, φώνει μοι.
ἴδ’ ἀτρεμαῖον ὡς ὑπόροφον φέρω βοάν. ναί, οὕτως· κάταγε κάταγε, πρόσιθ’ ἀτρέμας, ἀτρέμας ἴθι· λόγον ἀπόδος ἐφ’ ὅτι χρέος ἐμόλετέ ποτε.
χρόνια γὰρ πεσὼν ὅδ’ εὐνάζεται.
πῶς ἔχει; λόγου μετάδος, ὦ φίλα· τίνα τύχαν εἴπω; [τίνα δὲ συμφοράν;] ἔτι μὲν ἐμπνέει, βραχὺ δ’ ἀνασθμαίνει.
τί φήις; ὦ τάλας.
ὀλεῖς, εἰ βλέφαρα κινήσεις ὕπνου γλυκυτάταν φερομένωι χάριν.
μέλεος ἐχθίστων θεόθεν ἐργμάτων, τάλας. φεῦ μόχθων.
ἄδικος ἄδικα τότ’ ἄρ’ ἔλακεν ἔλακεν, ἀπό- φονον ὅτ’ ἐπὶ τρίποδι Θέμιδος ἄρ’ ἐδίκασε φόνον ὁ Λοξίας ἐμᾶς ματέρος.
ὁρᾶις; ἐν πέπλοισι κινεῖ δέμας.
σὺ γάρ νιν, ὦ τάλαινα, θωύξασ’ ἔλασας ἐξ ὕπνου.
εὕδειν μὲν οὖν ἔδοξα.
οὐκ ἀφ’ ἡμῶν, οὐκ ἀπ’ οἴκων πάλιν ἀνὰ πόδα σὸν εἱλίξεις μεθεμένα κτύπου; ὑπνώσσει. λέγεις εὖ.
πότνια πότνια Νύξ, ὑπνοδότειρα τῶν πολυπόνων βροτῶν, Ἐρεβόθεν ἴθι, μόλε μόλε κατάπτερος τὸν Ἀγαμεμνόνιον ἐπὶ δόμον.
ὑπὸ γὰρ ἀλγέων ὑπό τε συμφορᾶς διοιχόμεθ’ οἰχόμεθ’. ἆ, κτύπον ἀγάγετ’· οὐχὶ σῖγα σῖγα φυλασσομένα στόμα τὸ σὸν ἀκέλαδον ἀποπρὸ λέχεος ἥ- συχον ὕπνου χάριν παρέξεις, φίλα; θρόει τίς κακῶν τελευτὰ μένει.
θανεῖν <θανεῖν>, τί δ’ ἄλλο; οὐδὲ γὰρ πόθον ἔχει βορᾶς.
πρόδηλος ἆρ’ ὁ πότμος.
ἐξέθυσ’ ὁ Φοῖβος ἡμᾶς μέλεον ἀπόφονον αἶμα δοὺς πατροφόνου ματρός.
δίκαι μέν. καλῶς δ’ οὔ.
ἔκανες ἔθανες, ὦ τεκομένα με μᾶτερ, ἀπὸ δ’ ὤλεσας πατέρα τέκνα τε τάδε σέθεν ἀφ’ αἵματος· ὀλόμεθ’ ἰσονέκυες ὀλόμεθα.
ὅδε γὰρ ἐν νεκροῖς τό τ’ ἐμὸν οἴχεται βίου τὸ πλέον μέρος ἐν στοναχαῖσί τε καὶ γόοισι δάκρυσί τ’ ἐννυχίοις ἄγαμος †ἐπὶ δ’ ἄτεκνος ἅτε βίοτον† ἁ μέλεος ἐς τὸν αἰὲν ἕλκω χρόνον.
ὅρα παροῦσα, παρθέν’ Ἠλέκτρα, πέλας, μὴ κατθανών σε σύγγονος λέληθ’ ὅδε· οὐ γάρ μ’ ἀρέσκει τῶι λίαν παρειμένωι.
ὦ φίλον ὕπνου θέλγητρον, ἐπίκουρον νόσου, ὡς ἡδύ μοι προσῆλθες ἐν δέοντί τε.
ὦ πότνια Λήθη τῶν κακῶν, ὡς εἶ σοφὴ καὶ τοῖσι δυστυχοῦσιν εὐκταία θεός.
πόθεν ποτ’ ἦλθον δεῦρο; πῶς δ’ ἀφικόμην; ἀμνημονῶ γάρ, τῶν πρὶν ἀπολειφθεὶς φρενῶν.
ὦ φίλταθ’, ὥς μ’ ηὔφρανας εἰς ὕπνον πεσών.
βούληι θίγω σου κἀνακουφίσω δέμας; λαβοῦ λαβοῦ δῆτ’, ἐκ δ’ ὄμορξον ἀθλίου στόματος ἀφρώδη πελανὸν ὀμμάτων τ’ ἐμῶν.
ἰδού· τὸ δούλευμ’ ἡδύ, κοὐκ ἀναίνομαι ἀδέλφ’ ἀδελφῆι χειρὶ θεραπεύειν μέλη.
ὑπόβαλε πλευροῖς πλευρὰ καὐχμώδη κόμην ἄφελε προσώπου· λεπτὰ γὰρ λεύσσω κόραις.
ὦ βοστρύχων πινῶδες ἀθλίων κάρα, ὡς ἠγρίωσαι διὰ μακρᾶς ἀλουσίας.
κλῖνόν μ’ ἐς εὐνὴν αὖθις· ὅταν ἀνῆι νόσος μανιάς, ἄναρθρός εἰμι κἀσθενῶ μέλη.
ἰδού· φίλον τοι τῶι νοσοῦντι δεμνίων ἀνιαρὸν ὂν τὸ κτῆμ’, ἀναγκαῖον δ’ ὅμως.
αὖθίς μ’ ἐς ὀρθὸν στῆσον, ἀνακύκλει δέμας· δυσάρεστον οἱ νοσοῦντες ἀπορίας ὕπο.
ἦ κἀπὶ γαίας ἁρμόσαι πόδας θέλεις, χρόνιον ἴχνος θείς; μεταβολὴ πάντων γλυκύ.
μάλιστα· δόξαν γὰρ τόδ’ ὑγιείας ἔχει· κρεῖσσον δὲ τὸ δοκεῖν, κἂν ἀληθείας ἀπῆι.
ἄκουε δή νυν, ὦ κασίγνητον κάρα, ἕως σ’ ἐῶσιν εὖ φρονεῖν Ἐρινύες.
λέξεις τι καινόν· κεἰ μὲν εὖ, χάριν φέρεις· εἰ δ’ ἐς βλάβην τιν’, ἅλις ἔχω τοῦ δυστυχεῖν.
Μενέλαος ἥκει, σοῦ κασίγνητος πατρός, ἐν Ναυπλίαι δὲ σέλμαθ’ ὥρμισται νεώς.
πῶς εἶπας; ἥκει φῶς ἐμοῖς καὶ σοῖς κακοῖς ἀνὴρ ὁμογενὴς καὶ χάριτας ἔχων πατρός; ἥκει (τὸ πιστὸν τόδε λόγων ἐμῶν δέχου) Ἑλένην ἀγόμενος Τρωϊκῶν ἐκ τειχέων.
εἰ μόνος ἐσώθη, μᾶλλον ἂν ζηλωτὸς ἦν· εἰ δ’ ἄλοχον ἄγεται, κακὸν ἔχων ἥκει μέγα.
ἐπίσημον ἔτεκε Τυνδάρεως †εἰς τὸν ψόγον† γένος θυγατέρων δυσκλεές τ’ ἀν’ Ἑλλάδα.
σύ νυν διάφερε τῶν κακῶν, ἔξεστι γάρ, καὶ μὴ μόνον λέγ’ ἀλλὰ καὶ φρόνει τάδε.
οἴμοι, κασίγνητ’, ὄμμα σὸν ταράσσεται, ταχὺς δὲ μετέθου λύσσαν, ἄρτι σωφρονῶν.
ὦ μῆτερ, ἱκετεύω σε, μὴ ’πίσειέ μοι τὰς αἱματωποὺς καὶ δρακοντώδεις κόρας· αὗται γὰρ αὗται πλησίον θρώισκουσ’ ἐμοῦ.
μέν’, ὧ ταλαίπωρ’, ἀτρέμα σοῖς ἐν δεμνίοις· ὁρᾶις γὰρ οὐδὲν ὧν δοκεῖς σάφ’ εἰδέναι.
ὦ Φοῖβ’, ἀποκτενοῦσί μ’ αἱ κυνώπιδες γοργῶπες, ἐνέρων ἱέρεαι, δειναὶ θεαί.
οὔτοι μεθήσω· χεῖρα δ’ ἐμπλέξασ’ ἐμὴν σχήσω σε πηδᾶν δυστυχῆ πηδήματα.
μέθες· μί’ οὖσα τῶν ἐμῶν Ἐρινύων μέσον μ’ ὀχμάζεις, ὡς βάληις ἐς Τάρταρον.
οἲ ’γὼ τάλαινα, τίν’ ἐπικουρίαν λάβω, ἐπεὶ τὸ θεῖον δυσμενὲς κεκτήμεθα; δὸς τόξα μοι κερουλκά, δῶρα Λοξίου, οἷς μ’ εἶπ’ Ἀπόλλων ἐξαμύνεσθαι θεάς, εἴ μ’ ἐκφοβοῖεν μανιάσιν λυσσήμασιν.
βεβλήσεταί τις θεῶν βροτησίαι χερί, εἰ μὴ ’ξαμείψει χωρὶς ὀμμάτων ἐμῶν.
οὐκ εἰσακούετ’; οὐχ ὁρᾶθ’ ἑκηβόλων τόξων πτερωτὰς γλυφίδας ἐξορμωμένας; ἆ ἆ·τί δῆτα μέλλετ’; ἐξακρίζετ’ αἰθέρα πτεροῖς, τὰ Φοίβου δ’ αἰτιᾶσθε θέσφατα.
ἔα·τί χρῆμ’; ἀλύω, πνεῦμ’ ἀνεὶς ἐκ πλευμόνων.
ποῖ ποῖ ποθ’ ἡλάμεσθα δεμνίων ἄπο; ἐκ κυμάτων γὰρ αὖθις αὖ γαλήν’ ὁρῶ.
σύγγονε, τί κλαίεις κρᾶτα θεῖσ’ ἔσω πέπλων; αἰσχύνομαί σοι μεταδιδοὺς πόνων ἐμῶν ὄχλον τε παρέχων παρθένωι νόσοις ἐμαῖς.
μὴ τῶν ἐμῶν ἕκατι συντήκου κακῶν· σὺ μὲν γὰρ ἐπένευσας τάδ’, εἴργασται δ’ ἐμοὶ μητρῶιον αἷμα· Λοξίαι δὲ μέμφομαι, ὅστις μ’ ἐπάρας †ἔργον ἀνοσιώτατον† τοῖς μὲν λόγοις ηὔφρανε τοῖς δ’ ἔργοισιν οὔ.
οἶμαι δὲ πατέρα τὸν ἐμόν, εἰ κατ’ ὄμματα ἐξιστόρουν νιν μητέρ’ εἰ κτεῖναί με χρή, πολλὰς γενείου τοῦδ’ ἂν ἐκτεῖναι λιτὰς μήποτε τεκούσης ἐς σφαγὰς ὦσαι ξίφος, εἰ μήτ’ ἐκεῖνος ἀναλαβεῖν ἔμελλε φῶς ἐγώ θ’ ὁ τλήμων τοιάδ’ ἐκπλήσειν κακά.
καὶ νῦν ἀνακάλυπτ’, ὦ κασιγνήτη, κάρα ἐκ δακρύων τ’ ἄπελθε, κεἰ μάλ’ ἀθλίως ἔχομεν. ὅταν δὲ τἄμ’ ἀθυμήσαντ’ ἴδηις, σύ μου τὸ δεινὸν καὶ διαφθαρὲν φρενῶν ἴσχναινε παραμυθοῦ θ’· ὅταν δὲ σὺ στένηις, ἡμᾶς παρόντας χρή σε νουθετεῖν φίλα· ἐπικουρίαι γὰρ αἵδε τοῖς φίλοις καλαί.
ἀλλ’, ὦ τάλαινα, βᾶσα δωμάτων ἔσω ὕπνωι τ’ ἄυπνον βλέφαρον ἐκταθεῖσα δὸς σίτων τ’ ὄρεξαι λουτρά τ’ ἐπιβαλοῦ χροΐ.
εἰ γὰρ προλείψεις ἢ προσεδρίαι νόσον κτήσηι τιν’, οἰχόμεσθα· σὲ γὰρ ἔχω μόνην ἐπίκουρον, ἄλλων, ὡς ὁρᾶις, ἔρημος ὤν.
οὐκ ἔστι· σὺν σοὶ καὶ θανεῖν αἱρήσομαι καὶ ζῆν· ἔχει γὰρ ταὐτόν· ἢν σὺ κατθάνηις, γυνὴ τί δράσω; πῶς μόνη σωθήσομαι, ἀνάδελφος ἀπάτωρ ἄφιλος; εἰ δὲ σοὶ δοκεῖ, δρᾶν χρὴ τάδ’. ἀλλὰ κλῖνον εἰς εὐνὴν δέμας, καὶ μὴ τὸ ταρβοῦν κἀκφοβοῦν σ’ ἐκ δεμνίων ἄγαν ἀποδέχου, μένε δ’ ἐπὶ στρωτοῦ λέχους.
κἂν μὴ νοσῆι γὰρ ἀλλὰ δοξάζηι νοσεῖν, κάματος βροτοῖσιν ἀπορία τε γίγνεται.
αἰαῖ, δρομάδες ὦ πτεροφόροι ποτνιάδες θεαί, ἀβάκχευτον αἳ θίασον ἐλάχετ’ ἐν δάκρυσι καὶ γόοις, μελάγχρωτες Εὐμενίδες, αἵτε τὸν ταναὸν αἰθέρ’ ἀμπάλλεσθ’, αἵματος τινύμεναι δίκαν, τινύμεναι φόνου, καθικετεύομαι καθικετεύομαι, τὸν Ἀγαμέμνονος γόνον ἐάσατ’ ἐκ- λαθέσθαι λύσσας μανιάδος φοιτα- λέου. φεῦ μόχθων οἵων, ὦ τάλας, ὀρεχθεὶς ἔρρεις, τρίποδος ἄπο φάτιν ἃν ὁ Φοῖ- βος ἔλακεν ἔλακε δεξάμενος ἀνὰ δάπεδον ἵνα μεσόμφαλοι λέγονται μυχοί.
ὦ Ζεῦ, τίς ἔλεος, τίς ὅδ’ ἀγὼν φόνιος ἔρχεται θοάζων σε τὸν μέλεον; ὧι δάκρυα δάκρυσι συμβάλλει χορεύων τις ἐς δόμον ἀλαστόρων, ματέρος αἷμα σᾶς ὅς σ’ ἀναβακχεύει.
κατολοφύρομαι κατολοφύρομαι.
ὁ μέγας ὄλβος οὐ μόνιμος ἐν βροτοῖς· ἀνὰ δὲ λαῖφος ὥς τις ἀκάτου θοᾶς τινάξας δαίμων κατέκλυσεν δεινῶν πόνων ὡς πόντου λάβροις ὀλεθρίοι- σιν ἐν κύμασιν.
τίνα γὰρ ἔτι πάρος οἶκον ἄλ- λον ἕτερον ἢ τὸν ἀπὸ θεογόνων γάμων, τὸν ἀπὸ Ταντάλου σέβεσθαί με χρή; καὶ μὴν βασιλεὺς ὅδε δὴ στείχει Μενέλαος ἄναξ, πολὺς ἁβροσύνηι, δῆλος ὁρᾶσθαι τοῦ Τανταλιδῶν ἐξ αἵματος ὤν. ὦ χιλιόναυν στρατὸν ὁρμήσας ἐς γῆν Ἀσίαν, χαῖρ’· εὐτυχίαι δ’ αὐτὸς ὁμιλεῖς, θεόθεν πράξας ἅπερ ηὔχου.
ὦ δῶμα, τῆι μέν σ’ ἡδέως προσδέρκομαι Τροίαθεν ἐλθών, τῆι δ’ ἰδὼν καταστένω· κύκλωι γὰρ εἱλιχθεῖσαν ἀθλίοις κακοῖς οὐπώποτ’ ἄλλην μᾶλλον εἶδον ἑστίαν.
Ἀγαμέμνονος μὲν γὰρ τύχας ἠπιστάμην [καὶ θάνατον οἵωι πρὸς δάμαρτος ὤλετο], Μαλέαι προσίσχων πρῶιραν· ἐκ δὲ κυμάτων ὁ ναυτίλοισι μάντις ἐξήγγειλέ μοι Νηρέως προφήτης Γλαῦκος, ἀψευδὴς θεός, ὅς μοι τόδ’ εἶπεν ἐμφανῶς κατασταθείς· Μενέλαε, κεῖται σὸς κασίγνητος θανών, λουτροῖσιν ἀλόχου περιπεσὼν πανυστάτοις.
δακρύων δ’ ἔπλησεν ἐμέ τε καὶ ναύτας ἐμοὺς πολλῶν. ἐπεὶ δὲ Ναυπλίας ψαύω χθονός [ἤδη δάμαρτος ἐνθάδ’ ἐξορμωμένης], δοκῶν Ὀρέστην παῖδα τὸν Ἀγαμέμνονος φίλαισι χερσὶ περιβαλεῖν καὶ μητέρα, ὡς εὐτυχοῦντας, ἔκλυον ἁλιτύπων τινὸς τῆς Τυνδαρείας παιδὸς ἀνόσιον φόνον.
καὶ νῦν ὅπου ’στὶν εἴπατ’, ὦ νεάνιδες, Ἀγαμέμνονος παῖς, ὃς τὰ δείν’ ἔτλη κακά.
βρέφος γὰρ ἦν τότ’ ἐν Κλυταιμήστρας χεροῖν ὅτ’ ἐξέλειπον μέλαθρον ἐς Τροίαν ἰών, ὥστ’ οὐκ ἂν αὐτὸν γνωρίσαιμ’ ἂν εἰσιδών.
ὅδ’ εἴμ’ Ὀρέστης, Μενέλεως, ὃν ἱστορεῖς.
ἑκὼν ἐγώ σοι τἀμὰ μηνύσω κακά· τῶν σῶν δὲ γονάτων πρωτόλεια θιγγάνω ἱκέτης, ἀφύλλους στόματος ἐξάπτων λιτάς· σῶσόν μ’ (ἀφῖξαι δ’ αὐτὸν ἐς καιρόν) κακῶν.
ὦ θεοί, τί λεύσσω; τίνα δέδορκα νερτέρων; εὖ γ’ εἶπας· οὐ γὰρ ζῶ κακοῖς, φάος δ’ ὁρῶ.
ὡς ἠγρίωσαι πλόκαμον αὐχμηρόν, τάλας.
οὐχ ἡ πρόσοψίς μ’ ἀλλὰ τἄργ’ ἀικίζεται.
δεινὸν δὲ λεύσσεις ὀμμάτων ξηραῖς κόραις.
τὸ σῶμα φροῦδον, τὸ δ’ ὄνομ’ οὐ λέλοιπέ με.
ὦ παρὰ λόγον μοι σὴ φανεῖσ’ ἀμορφία.
ὅδ’ εἰμί, μητρὸς τῆς ταλαιπώρου φονεύς.
ἤκουσα· φείδου δ’, ὀλιγάκις λέγων κακά.
φειδόμεθ’· ὁ δαίμων δ’ ἐς ἐμὲ πλούσιος κακῶν.
τί χρῆμα πάσχεις; τίς σ’ ἀπόλλυσιν νόσος; ἡ σύνεσις, ὅτι σύνοιδα δείν’ εἰργασμένος.
πῶς φήις; σοφόν τοι τὸ σαφές, οὐ τὸ μὴ σαφές.
λύπη μάλιστά γ’ ἡ διαφθείρουσά με ...
δεινὴ γὰρ ἡ θεός, ἀλλ’ ὅμως ἰάσιμος.
μανίαι τε, μητρὸς αἵματος τιμωρίαν.
ἤρξω δὲ λύσσης πότε; τίς ἡμέρα τότ’ ἦν; ἐν ἧι τάλαιναν μητέρ’ ἐξώγκουν τάφωι.
πότερα κατ’ οἴκους ἢ προσεδρεύων πυρᾶι; ἐκτός, φυλάσσων ὀστέων ἀναίρεσιν.
παρῆν τις ἄλλος, ὃς σὸν ὤρθευεν δέμας; Πυλάδης γ’, ὁ συνδρῶν αἷμα καὶ μητρὸς φόνον.
φαντασμάτων δὲ τάδε νοσεῖς ποίων ὕπο; ἔδοξ’ ἰδεῖν τρεῖς νυκτὶ προσφερεῖς κόρας.
οἶδ’ ἃς ἔλεξας, ὀνομάσαι δ’ οὐ βούλομαι.
σεμναὶ γάρ· εὐπαίδευτα δ’ ἀπετράπου λέγειν.
αὑταί σε βακχεύουσι συγγενῆ φόνον.
οἴμοι διωγμῶν οἷς ἐλαύνομαι τάλας.
οὐ δεινὰ πάσχειν δεινὰ τοὺς εἰργασμένους.
ἀλλ’ ἔστιν ἡμῖν ἀναφορὰ τῆς ξυμφορᾶς ...
μὴ θάνατον εἴπηις· τοῦτο μὲν γὰρ οὐ σοφόν.
Φοῖβος, κελεύσας μητρὸς ἐκπρᾶξαι φόνον.
ἀμαθέστερός γ’ ὢν τοῦ καλοῦ καὶ τῆς δίκης.
δουλεύομεν θεοῖς, ὅτι ποτ’ εἰσὶν οἱ θεοί.
κἆιτ’ οὐκ ἀμύνει Λοξίας τοῖς σοῖς κακοῖς; μέλλει· τὸ θεῖον δ’ ἐστὶ τοιοῦτον φύσει.
πόσον χρόνον δὲ μητρὸς οἴχονται πνοαί; ἕκτον τόδ’ ἦμαρ· ἔτι πυρὰ θερμὴ τάφου.
ὡς ταχὺ μετῆλθόν σ’ αἷμα μητέρος θεαί.
†οὐ σοφός, ἀληθὴς δ’ ἐς φίλους ἔφυς κακός.† πατρὸς δὲ δή τί σ’ ὠφελεῖ τιμωρία; οὔπω· τὸ μέλλον δ’ ἴσον ἀπραξίαι λέγω.
τὰ πρὸς πόλιν δὲ πῶς ἔχεις δράσας τάδε; μισούμεθ’ οὕτως ὥστε μὴ προσεννέπειν.
οὐδ’ ἥγνισαι σὸν αἷμα κατὰ νόμον χεροῖν; ἐκκλήιομαι γὰρ δωμάτων ὅποι μόλω.
τίνες πολιτῶν ἐξαμιλλῶνταί σε γῆς; Οἴαξ, τὸ Τροίας μῖσος ἀναφέρων πατρί.
συνῆκα· Παλαμήδους σε τιμωρεῖ φόνου.
οὖ γ’ οὐ μετῆν μοι· διὰ τριῶν δ’ ἀπόλλυμαι.
τίς δ’ ἄλλος; ἦ που †τῶν ἀπ’† Αἰγίσθου φίλων; οὗτοί μ’ ὑβρίζουσ’· ὧν πόλις τὰ νῦν κλύει.
Ἀγαμέμνονος δὲ σκῆπτρ’ ἐᾶι σ’ ἔχειν πόλις; πῶς, οἵτινες ζῆν οὐκ ἐῶσ’ ἡμᾶς ἔτι; τί δρῶντες; ἦ καὶ σαφὲς ἔχεις εἰπεῖν τί μοι; ψῆφος καθ’ ἡμῶν οἴσεται τῆιδ’ ἡμέραι.
[ φεύγειν πόλιν τήνδ’; ἢ θανεῖν ἢ μὴ θανεῖν; θανεῖν ὑπ’ ἀστῶν λευσίμωι πετρώματι.] κἆιτ’ οὐχὶ φεύγεις γῆς ὑπερβάλλων ὅρους; κύκλωι γὰρ εἱλισσόμεθα παγχάλκοις ὅπλοις.
ἰδίαι πρὸς ἐχθρῶν ἢ πρὸς Ἀργείας χερός; πάντων πρὸς ἀστῶν, ὡς θάνω· βραχὺς λόγος.
ὦ μέλεος, ἥκεις συμφορᾶς ἐς τοὔσχατον.
ἐς σ’ ἐλπὶς ἡμὴ καταφυγὰς ἔχει κακῶν.
ἀλλ’ ἀθλίως πράσσουσιν εὐτυχὴς μολὼν μετάδος φίλοισι σοῖσι σῆς εὐπραξίας, καὶ μὴ μόνος τὸ χρηστὸν ἀπολαβὼν ἔχε, ἀλλ’ ἀντιλάζου καὶ πόνων ἐν τῶι μέρει, χάριτας πατρώιας ἐκτίνων ἐς οὕς σε δεῖ.
ὄνομα γάρ, ἔργον δ’ οὐκ ἔχουσιν οἱ φίλοι οἱ μὴ ’πὶ ταῖσι συμφοραῖς ὄντες φίλοι.
καὶ μὴν γέροντι δεῦρ’ ἁμιλλᾶται ποδὶ ὁ Σπαρτιάτης Τυνδάρεως, μελάμπεπλος κουρᾶι τε θυγατρὸς πενθίμωι κεκαρμένος.
ἀπωλόμην, Μενέλαε· Τυνδάρεως ὅδε στείχει πρὸς ἡμᾶς, οὗ μάλιστ’ αἰδώς μ’ ἔχει ἐς ὄμματ’ ἐλθεῖν τοῖσιν ἐξειργασμένοις.
καὶ γάρ μ’ ἔθρεψε σμικρὸν ὄντα, πολλὰ δὲ φιλήματ’ ἐξέπλησε, τὸν Ἀγαμέμνονος παῖδ’ ἀγκάλαισι περιφέρων, Λήδα θ’ ἅμα, τιμῶντέ μ’ οὐδὲν ἧσσον ἢ Διοσκόρω· οἷς, ὦ τάλαινα καρδία ψυχή τ’ ἐμή, ἀπέδωκ’ ἀμοιβὰς οὐ καλάς. τίνα σκότον λάβω προσώπωι; ποῖον ἐπίπροσθεν νέφος θῶμαι, γέροντος ὀμμάτων φεύγων κόρας; ποῦ ποῦ θυγατρὸς τῆς ἐμῆς ἴδω πόσιν, Μενέλαον; ἐπὶ γὰρ τῶι Κλυταιμήστρας τάφωι χοὰς χεόμενος ἔκλυον ὡς ἐς Ναυπλίαν ἥκοι σὺν ἀλόχωι πολυετὴς σεσωμένος.
ἄγετέ με· πρὸς γὰρ δεξιὰν αὐτοῦ θέλω στὰς ἀσπάσασθαι, χρόνιος εἰσιδὼν φίλον.
ὦ πρέσβυ, χαῖρε, Ζηνὸς ὁμόλεκτρον κάρα.
ὦ χαῖρε καὶ σύ, Μενέλεως, κήδευμ’ ἐμόν.
ἔα· [τὸ μέλλον ὡς κακὸν τὸ μὴ εἰδέναι.] ὁ μητροφόντης ὅδε πρὸ δωμάτων δράκων στίλβει νοσώδεις ἀστραπάς, στύγημ’ ἐμόν.
Μενέλαε, προσφθέγγηι νιν, ἀνόσιον κάρα; τί γάρ; φίλου μοι πατρός ἐστιν ἔκγονος.
κείνου γὰρ ὅδε πέφυκε, τοιοῦτος γεγώς; πέφυκεν· εἰ δὲ δυστυχεῖ, τιμητέος.
βεβαρβάρωσαι, χρόνιος ὢν ἐν βαρβάροις.
Ἑλληνικόν τοι τὸν ὁμόθεν τιμᾶν ἀεί.
καὶ τῶν νόμων γε μὴ πρότερον εἶναι θέλειν.
πᾶν τοὐξ ἀνάγκης δοῦλόν ἐστ’ ἐν τοῖς σοφοῖς.
κέκτησό νυν σὺ τοῦτ’, ἐγὼ δ’ οὐ κτήσομαι.
ὀργὴ γὰρ ἅμα σου καὶ τὸ γῆρας οὐ σοφόν.
†πρὸς τόνδ’ ἀγών τις σοφίας ἥκει πέρι.† εἰ τὰ καλὰ πᾶσι φανερὰ καὶ τὰ μὴ καλά, τούτου τίς ἀνδρῶν ἐγένετ’ ἀσυνετώτερος; ὅστις τὸ μὲν δίκαιον οὐκ ἐσκέψατο οὐδ’ ἦλθεν ἐπὶ τὸν κοινὸν Ἑλλήνων νόμον.
ἐπεὶ γὰρ ἐξέπνευσεν Ἀγαμέμνων βίον, κάρα θυγατρὸς τῆς ἐμῆς πληγεὶς ὕπο, αἴσχιστον ἔργον (οὐ γὰρ αἰνέσω ποτέ), χρῆν αὐτὸν ἐπιθεῖναι μὲν αἵματος δίκην ὁσίαν διώκοντ’, ἐκβαλεῖν τε δωμάτων μητέρα· τὸ σῶφρόν τ’ ἔλαβ’ ἂν ἀντὶ συμφορᾶς καὶ τοῦ νόμου τ’ ἂν εἴχετ’ εὐσεβής τ’ ἂν ἦν.
νῦν δ’ ἐς τὸν αὐτὸν δαίμον’ ἦλθε μητέρι· κακὴν γὰρ αὐτὴν ἐνδίκως ἡγούμενος, αὐτὸς κακίων μητέρ’ ἐγένετο κτανών.
ἐρήσομαι δέ, Μενέλεως, τοσόνδε σε· εἰ τόνδ’ ἀποκτείνειεν ὁμόλεκτρος γυνή, χὠ τοῦδε παῖς αὖ μητέρ’ ἀνταποκτενεῖ, κἄπειθ’ ὁ κείνου γενόμενος φόνωι φόνον λύσει, πέρας δὴ ποῖ κακῶν προβήσεται; καλῶς ἔθεντο ταῦτα πατέρες οἱ πάλαι· ἐς ὀμμάτων μὲν ὄψιν οὐκ εἴων περᾶν οὐδ’ εἰς ἀπάντημ’ ὅστις αἷμ’ ἔχων κυροῖ, φυγαῖσι δ’ ὁσιοῦν, ἀνταποκτείνειν δὲ μή.
ἀεὶ γὰρ εἷς ἔμελλ’ ἐνέξεσθαι φόνωι, τὸ λοίσθιον μίασμα λαμβάνων χεροῖν.
ἐγὼ δὲ μισῶ μὲν γυναῖκας ἀνοσίους, πρώτην δὲ θυγατέρ’, ἣ πόσιν κατέκτανεν· Ἑλένην τε, τὴν σὴν ἄλοχον, οὔποτ’ αἰνέσω οὐδ’ ἂν προσείποιμ’· οὐδὲ σὲ ζηλῶ κακῆς γυναικὸς ἐλθόνθ’ οὕνεκ’ ἐς Τροίας πέδον.
ἀμυνῶ δ’ ὅσονπερ δυνατός εἰμι τῶι νόμωι, τὸ θηριῶδες τοῦτο καὶ μιαιφόνον παύων, ὃ καὶ γῆν καὶ πόλεις ὄλλυσ’ ἀεί.
ἐπεὶ τίν’ εἶχες, ὦ τάλας, ψυχὴν τότε, ὅτ’ ἐξέβαλλε μαστὸν ἱκετεύουσά σε μήτηρ; ἐγὼ μὲν οὐκ ἰδὼν τἀκεῖ κακὰ δακρύοις γέροντ’ ὀφθαλμὸν ἐκτήκω τάλας.
ἓν γοῦν λόγοισι τοῖς ἐμοῖς ὁμορροθεῖ· μισῆι γε πρὸς θεῶν καὶ τίνεις μητρὸς δίκας, μανίαις ἀλαίνων καὶ φόβοις. τί μαρτύρων ἄλλων ἀκούειν δεῖ μ’, ἅ γ’ εἰσορᾶν πάρα; ὡς οὖν ἂν εἰδῆις, Μενέλεως, τοῖσιν θεοῖς μὴ πρᾶσσ’ ἐναντί’, ὠφελεῖν τοῦτον θέλων, ἔα δ’ ὑπ’ ἀστῶν καταφονευθῆναι πέτροις [ἢ μὴ ’πίβαινε Σπαρτιάτιδος χθονός].
θυγάτηρ δ’ ἐμὴ θανοῦσ’ ἔπραξεν ἔνδικα· ἀλλ’ οὐχὶ πρὸς τοῦδ’ εἰκὸς ἦν αὐτὴν θανεῖν.
ἐγὼ δὲ τἄλλα μακάριος πέφυκ’ ἀνὴρ πλὴν ἐς θυγατέρας· τοῦτο δ’ οὐκ εὐδαιμονῶ.
ζηλωτὸς ὅστις ηὐτύχησεν ἐς τέκνα καὶ μὴ ’πισήμους συμφορὰς ἐκτήσατο.
ὦ γέρον, ἐγώ τοι πρὸς σὲ δειμαίνω λέγειν [ὅπου σε μέλλω σήν τε λυπήσειν φρένα]· ἀπελθέτω δὲ τοῖς λόγοισιν ἐκποδὼν τὸ γῆρας ἡμῖν τὸ σόν, ὅ μ’ ἐκπλήσσει λόγου, καὶ καθ’ ὁδὸν εἶμι· νῦν δὲ σὴν ταρβῶ τρίχα.
τί χρῆν με δρᾶσαι; δύο γὰρ ἀντίθες δυοῖν· πατὴρ μὲν ἐφύτευσέν με, σὴ δ’ ἔτικτε παῖς, τὸ σπέρμ’ ἄρουρα παραλαβοῦσ’ ἄλλου πάρα.
[ἄνευ δὲ πατρὸς τέκνον οὐκ εἴη ποτ’ ἄν.
ἐλογισάμην οὖν τῶι γένους ἀρχηγέτηι μᾶλλόν μ’ ἀμῦναι τῆς ὑποστάσης τροφάς.] ἐγὼ δ’ ἀνόσιός εἰμι μητέρα κτανών, ὅσιος δέ γ’ ἕτερον ὄνομα, τιμωρῶν πατρί.
ἡ σὴ δὲ θυγάτηρ (μητέρ’ αἰδοῦμαι λέγειν) ἰδίοισιν ὑμεναίοισι κοὐχὶ σώφροσιν ἐς ἀνδρὸς ἤιει λέκτρ’· ἐμαυτόν, ἢν λέγω κακῶς ἐκείνην, ἐξερῶ, λέξω δ’ ὅμως· [Αἴγισθος ἦν ὁ κρυπτὸς ἐν δόμοις πόσις·] τοῦτον κατέκτειν’, ἐπὶ δ’ ἔθυσα μητέρα, ἀνόσια μὲν δρῶν, ἀλλὰ τιμωρῶν πατρί.
ἐφ’ οἷς δ’ ἀπειλεῖς ὡς πετρωθῆναί με χρή, ἄκουσον ὡς ἅπασαν Ἑλλάδ’ ὠφελῶ.
εἰ γὰρ γυναῖκες ἐς τόδ’ ἥξουσιν θράσους, ἄνδρας φονεύειν, καταφυγὰς ποιούμεναι ἐς τέκνα, μαστοῖς τὸν ἔλεον θηρώμεναι, παρ’ οὐδὲν αὐταῖς ἦν ἂν ὀλλύναι πόσεις, ἐπίκλημ’ ἐχούσαις ὅτι τύχοι. δράσας δ’ ἐγὼ δείν’, ὡς σὺ κομπεῖς, τόνδ’ ἔπαυσα τὸν νόμον.
μισῶν δὲ μητέρ’ ἐνδίκως ἀπώλεσα, ἥτις μεθ’ ὅπλων ἄνδρ’ ἀπόντ’ ἐκ δωμάτων πάσης ὑπὲρ γῆς Ἑλλάδος στρατηλάτην προύδωκε κοὐκ ἔσωσ’ ἀκήρατον λέχος· ἐπεὶ δ’ ἁμαρτοῦσ’ ἤισθετ’, οὐχ αὑτῆι δίκην ἐπέθηκεν, ἀλλ’, ὡς μὴ δίκην δοίη πόσει, ἐζημίωσε πατέρα κἀπέκτειν’ ἐμόν.
σύ τοι φυτεύσας θυγατέρ’, ὦ γέρον, κακὴν ἀπώλεσάς με· διὰ τὸ κείνης γὰρ θράσος πατρὸς στερηθεὶς ἐγενόμην μητροκτόνος.
πρὸς θεῶν—ἐν οὐ καλῶι μὲν ἐμνήσθην θεῶν, φόνου δικαστῶν· εἰ δὲ δὴ τὰ μητέρος σιγῶν ἐπήινουν, τί μ’ ἂν ἔδρασ’ ὁ κατθανών; οὐκ ἄν με μισῶν ἀνεχόρευ’ Ἐρινύσιν; ἢ μητρὶ μὲν πάρεισι σύμμαχοι θεαί, τῶι δ’ οὐ πάρεισι, μᾶλλον ἠδικημένωι; [ὁρᾶις; Ὀδυσσέως ἄλοχον οὐ κατέκτανεν Τηλέμαχος· οὐ γὰρ ἐπεγάμει πόσει πόσιν, μένει δ’ ἐν οἴκοις ὑγιὲς εὐνατήριον.] ὁρᾶις Ἀπόλλων’, ὃς μεσομφάλους ἕδρας ναίων βροτοῖσι στόμα νέμει σαφέστατον; [ὧι πειθόμεσθα πάνθ’ ὅσ’ ἂν κεῖνος λέγηι.] τούτωι πιθόμενος τὴν τεκοῦσαν ἔκτανον.
ἐκεῖνον ἡγεῖσθ’ ἀνόσιον καὶ κτείνετε· ἐκεῖνος ἥμαρτ’, οὐκ ἐγώ. τί χρῆν με δρᾶν; ἢ οὐκ ἀξιόχρεως ὁ θεὸς ἀναφέροντί μοι μίασμα λῦσαι; ποῖ τις οὖν ἔτ’ ἂν φύγοι, εἰ μὴ κελεύσας ῥύσεταί με μὴ θανεῖν; ἀλλ’ ὡς μὲν οὐκ εὖ μὴ λέγ’ εἴργασται τάδε, ἡμῖν δὲ τοῖς δράσασιν οὐκ εὐδαιμόνως.
[γάμοι δ’ ὅσοις μὲν εὖ καθεστᾶσιν βροτῶν, μακάριος αἰών· οἷς δὲ μὴ πίπτουσιν εὖ, τά τ’ ἔνδον εἰσὶ τά τε θύραζε δυστυχεῖς.] ἀεὶ γυναῖκες ἐμποδὼν ταῖς συμφοραῖς ἔφυσαν ἀνδρῶν πρὸς τὸ δυσχερέστερον.
ἐπεὶ θρασύνηι κοὐχ ὑποστέλληι λόγωι, οὕτω δ’ ἀμείβηι μ’ ὥστε μ’ ἀλγῆσαι φρένα, μᾶλλόν μ’ ἀνάψεις ἐπὶ σὸν ἐξελθεῖν φόνον· καλὸν πάρεργον δ’ αὐτὸ θήσομαι πόνων ὧν οὕνεκ’ ἦλθον θυγατρὶ κοσμήσων τάφον.
μολὼν γὰρ εἰς ἔκκλητον Ἀργείων ὄχλον ἑκοῦσαν οὐχ ἑκοῦσαν ἐπισείσω πόλιν σοὶ σῆι τ’ ἀδελφῆι, λεύσιμον δοῦναι δίκην.
μᾶλλον δ’ ἐκείνη σοῦ θανεῖν ἐστ’ ἀξία, ἣ τῆι τεκούσηι σ’ ἠγρίωσ’, ἐς οὖς ἀεὶ πέμπουσα μύθους ἐπὶ τὸ δυσμενέστερον, ὄνειδος ἀγγέλλουσα τἀγαμέμνονος καὶ τοῦθ’ ὃ μισήσειαν Αἰγίσθου λέχος οἱ νέρτεροι θεοί (καὶ γὰρ ἐνθάδ’ ἦν πικρόν), ἕως ὑφῆψε δῶμ’ ἀνηφαίστωι πυρί.
Μενέλαε, σοὶ δὲ τάδε λέγω δράσω τε πρός· εἰ τοὐμὸν ἔχθος ἐναριθμῆι κῆδός τ’ ἐμόν, μὴ τῶιδ’ ἀμύνειν φόνον, ἐναντίον θεοῖς, [ἔα δ’ ὑπ’ ἀστῶν καταφονευθῆναι πέτροις,] ἢ μὴ ’πίβαινε Σπαρτιάτιδος χθονός.
τοσαῦτ’ ἀκούσας ἴσθι, μηδὲ δυσσεβεῖς ἕληι, παρώσας εὐσεβεστέρους φίλους· ἡμᾶς δ’ ἀπ’ οἴκων ἄγετε τῶνδε, πρόσπολοι.
στεῖχ’, ὡς ἀθορύβως οὑπιὼν ἡμῖν λόγος πρὸς τόνδ’ ἵκηται, γῆρας ἀποφυγὼν τὸ σόν.
Μενέλαε, ποῖ σὸν πόδ’ ἐπὶ συννοίαι κυκλεῖς, διπλῆς μερίμνης διπτύχους ἰὼν ὁδούς; ἔασον· ἐν ἐμαυτῶι τι συννοούμενος ὅπηι τράπωμαι τῆς τύχης ἀμηχανῶ.
μή νυν πέραινε τὴν δόκησιν, ἀλλ’ ἐμοὺς λόγους ἀκούσας πρόσθε βουλεύου τότε.
λέγ’· εὖ γὰρ εἶπας· ἔστι δ’ οὗ σιγὴ λόγου κρείσσων γένοιτ’ ἄν, ἔστι δ’ οὗ σιγῆς λόγος.
λέγοιμ’ ἂν ἤδη· τὰ μακρὰ τῶν σμικρῶν λόγων ἐπίπροσθέν ἐστι καὶ σαφῆ μᾶλλον κλυεῖν.
ἐμοὶ σὺ τῶν σῶν, Μενέλεως, μηδὲν δίδου, ἃ δ’ ἔλαβες ἀπόδος πατρὸς ἐμοῦ λαβὼν πάρα.
[οὐ χρήματ’ εἶπον, χρήματ’, ἢν ψυχὴν ἐμὴν σώσηις, ἅπερ μοι φίλτατ’ ἐστὶ τῶν ἐμῶν.] ἀδικῶ· λαβεῖν χρή μ’ ἀντὶ τοῦδε τοῦ κακοῦ ἄδικόν τι παρὰ σοῦ· καὶ γὰρ Ἀγαμέμνων πατὴρ ἀδίκως ἀθροίσας Ἑλλάδ’ ἦλθ’ ὑπ’ Ἴλιον, οὐκ ἐξαμαρτὼν αὐτὸς ἀλλ’ ἁμαρτίαν τῆς σῆς γυναικὸς ἀδικίαν τ’ ἰώμενος· ἀπέδοτο δ’, ὡς χρὴ τοῖς φίλοισι τοὺς φίλους, τὸ σῶμ’ ἀληθῶς, σοὶ παρ’ ἀσπίδ’ ἐκπονῶν, ὅπως σὺ τὴν σὴν ἀπολάβοις ξυνάορον.
ἀπότεισον οὖν μοι ταὐτὸ τοῦτ’ ἐκεῖ λαβών, μίαν πονήσας ἡμέραν, ἡμῶν ὕπερ σωτήριος στάς, μὴ δέκ’ ἐκπλήσας ἔτη.
ἓν μὲν τόδ’ ἡμῖν ἀνθ’ ἑνὸς δοῦναί σε χρή· ἃ δ’ Αὐλὶς ἔλαβε σφάγι’ ἐμῆς ὁμοσπόρου, ἐῶ σ’ ἔχεν ταῦθ’· Ἑρμιόνην μὴ κτεῖνε σύ· δεῖ γάρ σ’ ἐμοῦ πράσσοντος ὡς πράσσω τὰ νῦν πλέον φέρεσθαι κἀμὲ συγγνώμην ἔχειν.
ψυχὴν δ’ ἐμὴν δὸς τῶι ταλαιπώρωι πατρί [κἀμῆς ἀδελφῆς, παρθένου μακρὸν χρόνον]· θανὼν γὰρ οἶκον ὀρφανὸν λείψω πατρός.
ἐρεῖς· Ἀδύνατον. αὐτὸ τοῦτο· τοὺς φίλους ἐν τοῖς κακοῖς χρὴ τοῖς φίλοισιν ὠφελεῖν· ὅταν δ’ ὁ δαίμων εὖ διδῶι, τί δεῖ φίλων; ἀρκεῖ γὰρ αὐτὸς ὁ θεὸς ὠφελεῖν θέλων.
φιλεῖν δάμαρτα πᾶσιν Ἕλλησιν δοκεῖς· κοὐχ ὑποτρέχων σε τοῦτο θωπείαι λέγω· ταύτης ἱκνοῦμαί σ’—ὦ μέλεος ἐγώ, κακὸν ἐς οἷον ἥκω. τί δέ; ταλαιπωρεῖν με δεῖ· ὑπὲρ γὰρ οἴκου παντὸς ἱκετεύω τάδε.
ὦ πατρὸς ὅμαιμε θεῖε, τὸν κατὰ χθονὸς θανόντ’ ἀκούειν τάδε δόκει, ποτωμένην ψυχὴν ὑπὲρ σοῦ, καὶ λέγειν ἁγὼ λέγω.
[ταῦτ’ εἴς τε δάκρυα καὶ γόους καὶ συμφορὰς] εἴρηκα κἀπήιτηκα, τὴν σωτηρίαν θηρῶν, ὃ πάντες κοὐκ ἐγὼ ζητῶ μόνος.
κἀγώ σ’ ἱκνοῦμαι καὶ γυνή περ οὖσ’ ὅμως τοῖς δεομένοισιν ὠφελεῖν· οἷός τε δ’ εἶ.
Ὀρέστ’, ἐγώ τοι σὸν καταιδοῦμαι κάρα καὶ ξυμπονῆσαι σοῖς κακοῖσι βούλομαι· καὶ χρὴ γὰρ οὕτω τῶν ὁμαιμόνων κακὰ συνεκκομίζειν, δύναμιν ἢν διδῶι θεός, θνήισκοντα καὶ κτείνοντα τοὺς ἐναντίους.
τοῦ δ’ αὖ δύνασθαι πρὸς θεῶν χρήιζω τυχεῖν· ἥκω γὰρ ἀνδρῶν συμμάχων κενὸν δόρυ ἔχων, πόνοισι μυρίοις ἀλώμενος, σμικρᾶι σὺν ἀλκῆι τῶν λελειμμένων φίλων.
μάχηι μὲν οὖν ἂν οὐχ ὑπερβαλοίμεθα Πελασγὸν Ἄργος· εἰ δὲ μαλθακοῖς λόγοις δυναίμεθ’, ἐνταῦθ’ ἐλπίδος προήκομεν.
[σμικροῖσι †μὲν γὰρ τὰ† μεγάλα πῶς ἕλοι τις ἂν πόνοισιν; ἀμαθὲς καὶ τὸ βούλεσθαι τάδε.] ὅταν γὰρ ἡβᾶι δῆμος εἰς ὀργὴν πεσών, ὅμοιον ὥστε πῦρ κατασβέσαι λάβρον· εἰ δ’ ἡσύχως τις αὑτὸν ἐντείνοντι μὲν χαλῶν ὑπείκοι καιρὸν εὐλαβούμενος, ἴσως ἂν ἐκπνεύσειεν· ἢν δ’ ἀνῆι πνοάς, τύχοις ἂν αὐτοῦ ῥαιδίως ὅσον θέλεις.
[ἔνεστι δ’ οἶκτος, ἔνι δὲ καὶ θυμὸς μέγας, καραδοκοῦντι κτῆμα τιμιώτατον.] ἐλθὼν δ’ ἐγώ σοι Τυνδάρεων πειράσομαι πόλιν τε πεῖσαι τῶι λίαν χρῆσθαι καλῶς.
[καὶ ναῦς γὰρ ἐνταθεῖσα πρὸς βίαν ποδὶ ἔβαψεν, ἔστη δ’ αὖθις ἢν χαλᾶι πόδα.] μισεῖ γὰρ ὁ θεὸς τὰς ἄγαν προθυμίας, μισοῦσι δ’ ἀστοί· δεῖ δέ μ’ (οὐκ ἄλλως λέγω) σώιζειν σε σοφίαι, μὴ βίαι τῶν κρεισσόνων.
ἀλκῆι δέ σ’ οὐκ ἄν, ἧι σὺ δοξάζεις ἴσως, σώσαιμ’ ἄν· οὐ γὰρ ῥάιδιον λόγχηι μιᾶι στῆσαι τροπαῖα τῶν κακῶν ἅ σοι πάρα.
[οὐ γάρ ποτ’ Ἄργους γαῖαν εἰς τὸ μαλθακὸν προσηγόμεσθα· νῦν δ’ ἀναγκαίως ἔχει δούλοισιν εἶναι τοῖς σοφοῖσι τῆς τύχης.] ὦ πλὴν γυναικὸς οὕνεκα στρατηλατεῖν τἄλλ’ οὐδέν, ὦ κάκιστε, τιμωρεῖν φίλοις, φεύγεις ἀποστραφείς με, τὰ δ’ Ἀγαμέμνονος φροῦδ’; ἄφιλος ἦσθ’ ἄρ’, ὦ πάτερ, πράσσων κακῶς.
οἴμοι, προδέδομαι, κοὐκέτ’ εἰσὶν ἐλπίδες ὅπηι τραπόμενος θάνατον Ἀργείων φύγω· οὗτος γὰρ ἦν μοι καταφυγὴ σωτηρίας.
ἀλλ’ εἰσορῶ γὰρ τόνδε φίλτατον βροτῶν Πυλάδην δρόμωι στείχοντα Φωκέων ἄπο, ἡδεῖαν ὄψιν· πιστὸς ἐν κακοῖς ἀνὴρ κρείσσων γαλήνης ναυτίλοισιν εἰσορᾶν.
θᾶσσον ἤ μ’ ἐχρῆν προβαίνων ἱκόμην δι’ ἄστεως, σύλλογον πόλεως ἀκούσας ὄντ’, ἰδὼν δ’ αὐτὸς σαφῶς [ἐπὶ σὲ σύγγονόν τε τὴν σήν, ὡς κτενοῦντας αὐτίκα].
τί τάδε; πῶς ἔχεις; τί πράσσεις, φίλταθ’ ἡλίκων ἐμοὶ καὶ φίλων καὶ συγγενείας; πάντα γὰρ τάδ’ εἶ σύ μοι.
οἰχόμεσθ’, ὡς ἐν βραχεῖ σοι τἀμὰ δηλώσω κακά.
συγκατασκάπτοις ἂν ἡμᾶς· κοινὰ γὰρ τὰ τῶν φίλων.
Μενέλεως κάκιστος ἐς ἐμὲ καὶ κασιγνήτην ἐμήν ...
εἰκότως, κακῆς γυναικὸς ἄνδρα γίγνεσθαι κακόν.
ὥσπερ οὐκ ἐλθὼν ἔμοιγε ταὐτὸν ἀπέδωκεν μολών.
ἦ γάρ ἐστιν ὡς ἀληθῶς τήνδ’ ἀφιγμένος χθόνα; χρόνιος· ἀλλ’ ὅμως τάχιστα κακὸς ἐφωράθη φίλοις.
καὶ δάμαρτα τὴν κακίστην ναυστολῶν ἐλήλυθεν; οὐκ ἐκεῖνος ἀλλ’ ἐκείνη κεῖνον ἐνθάδ’ ἤγαγεν.
ποῦ ’στὶν ἣ πλείστους Ἀχαιῶν ὤλεσεν γυνὴ μία; ἐν δόμοις ἐμοῖσιν, εἰ δὴ τούσδ’ ἐμοὺς καλεῖν χρεών.
σὺ δὲ τίνας λόγους ἔλεξας σοῦ κασιγνήτωι πατρός; μή μ’ ἰδεῖν θανόνθ’ ὑπ’ ἀστῶν καὶ κασιγνήτην ἐμήν.
πρὸς θεῶν, τί πρὸς τάδ’ εἶπε; τόδε γὰρ εἰδέναι θέλω.
ηὐλαβεῖθ’, ὃ τοῖς φίλοισι δρῶσιν οἱ κακοὶ φίλοι.
σκῆψιν ἐς ποίαν προβαίνων; τοῦτο πάντ’ ἔχω μαθών.
οὖτος ἦλθ’, ὁ τὰς ἀρίστας θυγατέρας σπείρας πατήρ.
Τυνδάρεων λέγεις· ἴσως σοι θυγατέρος θυμούμενος.
αἰσθάνηι· τὸ τοῦδε κῆδος μᾶλλον εἵλετ’ ἢ πατρός.
κοὐκ ἐτόλμησεν πόνων σῶν ἀντιλάζυσθαι παρών; οὐ γὰρ αἰχμητὴς πέφυκεν, ἐν γυναιξὶ δ’ ἄλκιμος.
ἐν κακοῖς ἄρ’ εἶ μεγίστοις· καί σ’ ἀναγκαῖον θανεῖν; ψῆφον ἀμφ’ ἡμῶν πολίτας ἐπὶ φόνωι θέσθαι χρεών.
ἣ κρινεῖ τί χρῆμα; λέξον· διὰ φόβου γὰρ ἔρχομαι.
ἢ θανεῖν ἢ ζῆν· ὁ μῦθος οὐ μακρὸς μακρῶν πέρι.
φεῦγέ νυν λιπὼν μέλαθρα σὺν κασιγνήτηι σέθεν.
οὐχ ὁρᾶις; φυλασσόμεσθα φρουρίοισι πανταχῆι.
εἶδον ἄστεως ἀγυιὰς τεύχεσιν πεφαργμένας.
ὡσπερεὶ πόλις πρὸς ἐχθρῶν σῶμα πυργηρούμεθα.
κἀμὲ νῦν ὅρα τί πάσχω· καὶ γὰρ αὐτὸς οἴχομαι.
πρὸς τίνος; τοῦτ’ ἂν προσείη τοῖς ἐμοῖς κακοῖς κακόν.
Στρόφιος ἤλασέν μ’ ἀπ’ οἴκων φυγάδα θυμωθεὶς πατήρ.
ἴδιον ἢ κοινὸν πολίταις ἐπιφέρων ἔγκλημά τι; ὅτι συνηράμην φόνον σοι μητρός, ἀνόσιον λέγων.
ὦ τάλας, ἔοικε καὶ σὲ τἀμὰ λυπήσειν κακά.
οὐχὶ Μενέλεω τρόποισι χρώμεθ’· οἰστέον τάδε.
οὐ φοβῆι μή σ’ Ἄργος ὥσπερ κἄμ’ ἀποκτεῖναι θέληι; οὐ προσήκομεν κολάζειν τοῖσδε, Φωκέων δὲ γῆι.
δεινὸν οἱ πολλοί, κακούργους ὅταν ἔχωσι προστάτας.
ἀλλ’ ὅταν χρηστοὺς λάβωσι, χρηστὰ βουλεύουσ’ ἀεί.
εἶἑν· ἐς κοινὸν λέγειν χρή. τίνος ἀναγκαίου πέρι; εἰ λέγοιμ’ ἀστοῖσιν ἐλθών ... ὡς ἔδρασας ἔνδικα; πατρὶ τιμωρῶν ἐμαυτοῦ; μὴ λάβωσί σ’ ἄσμενοι.
ἀλλ’ ὑποπτήξας σιωπῆι κατθάνω; δειλὸν τόδε.
πῶς ἂν οὖν δρώιην; ἔχεις τιν’, ἢν μένηις, σωτηρίαν; οὐκ ἔχω. μολόντι δ’ ἐλπίς ἐστι σωθῆναι κακῶν; εἰ τύχοι, γένοιτ’ ἄν. οὔκουν τοῦτο κρεῖσσον ἢ μένειν; ἀλλὰ δῆτ’ ἔλθω; θανὼν γοῦν ὧδε κάλλιον θανῆι.
εὖ λέγεις· φεύγω τὸ δειλὸν τῆιδε. μᾶλλον ἢμένων.
καὶ τὸ πρᾶγμά γ’ ἔνδικόν μοι. τοῦ δοκεῖν ἔχουμόνον.
καί τις ἄν γέ μ’ οἰκτίσειε ... μέγα γὰρ ηὑγένειά σου.
θάνατον ἀσχάλλων πατρῶιον. πάντα ταῦτ’ ἐνὄμμασιν.
ἰτέον, ὡς ἄνανδρον ἀκλεῶς κατθανεῖν. αἰνῶ τάδε.
ἦ λέγωμεν οὖν ἀδελφῆι ταῦτ’ ἐμῆι; μὴ πρὸς θεῶν.
δάκρυα γοῦν γένοιτ’ ἄν. οὔκουν οὗτος οἰωνὸςμέγας; δηλαδὴ σιγᾶν ἄμεινον. τῶι χρόνωι γε κερδανεῖς.
κεῖνό μοι μόνον πρόσαντες ... τί τόδε καινὸν αὖλέγεις; μὴ θεαί μ’ οἴστρωι κατάσχωσ’. ἀλλὰ κηδεύσω σ’ ἐγώ.
δυσχερὲς ψαύειν νοσοῦντος ἀνδρός. οὐκ ἔμοιγε σοῦ.
εὐλαβοῦ λύσσης μετασχεῖν τῆς ἐμῆς. τὸ δ’ οὖν ἴτω.
οὐκ ἄρ’ ὀκνήσεις; ὄκνος γὰρ τοῖς φίλοις κακὸν μέγα.
ἕρπε νυν οἴαξ ποδός μοι ... φίλα γ’ ἔχωνκηδεύματα.
καί με πρὸς τύμβον πόρευσον πατρός. ὡς τί δὴ τόδε; ὥς νιν ἱκετεύσω με σῶσαι. τό γε δίκαιον ὧδ’ ἔχει.
μητέρος δὲ μὴ ’σίδοιμι μνῆμα. πολεμία γὰρ ἦν.
ἀλλ’ ἔπειγ’, ὡς μή σε πρόσθε ψῆφος Ἀργείων ἕληι, περιβαλὼν πλευροῖς ἐμοῖσι πλευρὰ νωχελῆ νόσωι· ὡς ἐγὼ δι’ ἄστεώς σε, σμικρὰ φροντίζων ὄχλου, οὐδὲν αἰσχυνθεὶς ὀχήσω. ποῦ γὰρ ὢν δείξω φίλος, εἴ †σε μὴ ’ν δειναῖσιν ὄντα† συμφοραῖς ἐπαρκέσω; τοῦτ’ ἐκεῖνο· κτᾶσθ’ ἑταίρους, μὴ τὸ συγγενὲς μόνον· ὡς ἀνὴρ ὅστις τρόποισι συντακῆι, θυραῖος ὤν, μυρίων κρείσσων ὁμαίμων ἀνδρὶ κεκτῆσθαι φίλος.
ὁ μέγας ὄλβος ἅ τ’ ἀρετὰ μέγα φρονοῦσ’ ἀν’ Ἑλλάδα καὶ παρὰ Σιμουντίοις ὀχετοῖς πάλιν ἀνῆλθ’ ἐξ εὐτυχίας Ἀτρείδαις πάλιν παλαιᾶς ἀπὸ συμφορᾶς δόμων, ὁπότε χρυσέας ἔρις ἀρ- νὸς †ἤλυθε† Τανταλίδαις οἰκτρότατα θοινάματα καὶ σφάγια γενναίων τεκέων· ὅθεν πόνωι πόνος ἐξαμεί- βων δι’ αἵματος οὐ προλεί- πει δισσοῖσιν Ἀτρείδαις.
τὸ καλὸν οὐ καλόν, τοκέων πυριγενεῖ τεμεῖν παλάμαι χρόα, μελάνδετον δὲ φόνωι ξίφος ἐς αὐγὰς ἀελίοιο δεῖξαι· τὸ δ’ εὖ κακουργεῖν ἀσέβεια ποικίλα κακοφρόνων τ’ ἀνδρῶν παράνοι- α. θανάτου γὰρ ἀμφὶ φόβωι Τυνδαρὶς ἰάχησε τάλαι- να· Τέκνον, οὐ τολμᾶις ὅσια κτείνων σὰν ματέρα· μὴ πατρώι- αν τιμῶν χάριν ἐξανά- ψηι δύσκλειαν ἐς αἰεί.
τίς νόσος ἢ τίνα δάκρυα καὶ τίς ἔλεος μείζων κατὰ γᾶν ἢ ματροκτόνον αἷμα χειρὶ θέσθαι; οἷον ἔργον τελέσας βεβάκχευται μανίαις, Εὐμενίσι θήραμα, φόβον δρομάσι δινεύων βλεφάροις, Ἀγαμεμνόνιος παῖς.
ὦ μέλεος, ματρὸς ὅτ’ ἐκ χρυσεοπηνήτων φαρέων μαστὸν ὑπερτέλλοντ’ ἐσιδὼν σφάγιον ἔθετο ματέρα, πατρώι- ων παθέων ἀμοιβάν.
γυναῖκες, ἦ που τῶνδ’ ἀφώρμηται δόμων τλήμων Ὀρέστης θεομανεῖ λύσσηι δαμείς; ἥκιστα· πρὸς δ’ Ἀργεῖον οἴχεται λεών [ψυχῆς ἀγῶνα τὸν προκείμενον πέρι δώσων, ἐν ὧι ζῆν ἢ θανεῖν ὑμᾶς χρεών].
οἴμοι· τί χρῆμ’ ἔδρασε; τίς δ’ ἔπεισέ νιν; Πυλάδης· ἔοικε δ’ οὐ μακρὰν ὅδ’ ἄγγελος λέξειν τὰ κεῖθεν σοῦ κασιγνήτου πέρι.
[ὦ τλῆμον, ὦ δύστηνε τοῦ στρατηλάτου] Ἀγαμέμνονος παῖ, πότνι’ Ἠλέκτρα, λόγους ἄκουσον οὕς σοι δυστυχεῖς ἥκω φέρων.
αἰαῖ, διοιχόμεσθα· δῆλος εἶ λόγωι.
[κακῶν γὰρ ἥκεις, ὡς ἔοικεν, ἄγγελος.] ψήφωι Πελασγῶν σὸν κασίγνητον θανεῖν καὶ σ’, ὦ τάλαιν’, ἔδοξε τῆιδ’ ἐν ἡμέραι.
οἴμοι· προσῆλθεν ἐλπίς, ἣν φοβουμένη πάλαι τὸ μέλλον ἐξετηκόμην γόοις.
ἀτὰρ τίς ἁγών, τίνες ἐν Ἀργείοις λόγοι καθεῖλον ἡμᾶς κἀπεκύρωσαν θανεῖν; λέγ’, ὦ γεραιέ· πότερα λευσίμωι χερὶ ἢ διὰ σιδήρου πνεῦμ’ ἀπορρῆξαί με δεῖ, κοινὰς ἀδελφῶι συμφορὰς κεκτημένην; ἐτύγχανον μὲν ἀγρόθεν πυλῶν ἔσω βαίνων, πυθέσθαι δεόμενος τά τ’ ἀμφὶ σοῦ τά τ’ ἀμφ’ Ὀρέστου· σῶι γὰρ εὔνοιαν πατρὶ ἀεί ποτ’ εἶχον, καί μ’ ἔφερβε σὸς δόμος πένητα μέν, χρῆσθαι δὲ γενναῖον φίλοις.
ὁρῶ δ’ ὄχλον στείχοντα καὶ θάσσοντ’ ἄκραν, οὗ φασι πρῶτον Δαναὸν Αἰγύπτωι δίκας διδόντ’ ἀθροῖσαι λαὸν ἐς κοινὰς ἕδρας.
ἀστῶν δὲ δή τιν’ ἠρόμην ἄθροισμ’ ἰδών· Τί καινὸν Ἄργει; μῶν τι πολεμίων πάρα ἄγγελμ’ ἀνεπτέρωκε Δαναϊδῶν πόλιν; ὁ δ’ εἶπ’· Ὀρέστην κεῖνον οὐχ ὁρᾶις πέλας στείχοντ’, ἀγῶνα θανάσιμον δραμούμενον; ὁρῶ δ’ ἄελπτον φάσμ’, ὃ μήποτ’ ὤφελον, Πυλάδην τε καὶ σὸν σύγγονον στείχονθ’ ὁμοῦ, τὸν μὲν κατηφῆ καὶ παρειμένον νόσωι, τὸν δ’ ὥστ’ ἀδελφὸν ἴσα φίλωι λυπούμενον, νόσημα κηδεύοντα παιδαγωγίαι.
ἐπεὶ δὲ πλήρης ἐγένετ’ Ἀργείων ὄχλος, κῆρυξ ἀναστὰς εἶπε· Τίς χρήιζει λέγειν, πότερον Ὀρέστην κατθανεῖν ἢ μὴ χρεών, μητροκτονοῦντα; κἀπὶ τῶιδ’ ἀνίσταται Ταλθύβιος, ὃς σῶι πατρὶ συνεπόρθει Φρύγας· ἔλεξε δ’, ὑπὸ τοῖς δυναμένοισιν ὢν ἀεί, διχόμυθα, πατέρα μὲν σὸν ἐκπαγλούμενος, σὸν δ’ οὐκ ἐπαινῶν σύγγονον, καλοὺς κακοὺς λόγους ἑλίσσων, ὅτι καθισταίη νόμους ἐς τοὺς τεκόντας οὐ καλούς· τὸ δ’ ὄμμ’ ἀεὶ φαιδρωπὸν ἐδίδου τοῖσιν Αἰγίσθου φίλοις.
[τὸ γὰρ γένος τοιοῦτον· ἐπὶ τὸν εὐτυχῆ πηδῶσ’ ἀεὶ κήρυκες· ὅδε δ’ αὐτοῖς φίλος, ὃς ἂν δύνηται πόλεος ἔν τ’ ἀρχαῖσιν ἦι.] ἐπὶ τῶιδε δ’ ἠγόρευε Διομήδης ἄναξ· οὗτος κτανεῖν μὲν οὔτε σ’ οὔτε σύγγονον εἴα, φυγῆι δὲ ζημιοῦντας εὐσεβεῖν.
ἐπερρόθησαν δ’ οἱ μὲν ὡς καλῶς λέγοι, οἱ δ’ οὐκ ἐπήινουν. κἀπὶ τῶιδ’ ἀνίσταται ἀνήρ τις ἀθυρόγλωσσος, ἰσχύων θράσει· [Ἀργεῖος οὐκ Ἀργεῖος, ἠναγκασμένος, θορύβωι τε πίσυνος κἀμαθεῖ παρρησίαι, πιθανὸς ἔτ’ αὐτοὺς περιβαλεῖν κακῶι τινι.
ὅταν γὰρ ἡδύς τις λόγοις φρονῶν κακῶς πείθηι τὸ πλῆθος, τῆι πόλει κακὸν μέγα· ὅσοι δὲ σὺν νῶι χρηστὰ βουλεύουσ’ ἀεί, κἂν μὴ παραυτίκ’, αὖθίς εἰσι χρήσιμοι πόλει. θεᾶσθαι δ’ ὧδε χρὴ τὸν προστάτην ἰδόνθ’· ὅμοιον γὰρ τὸ χρῆμα γίγνεται τῶι τοὺς λόγους λέγοντι καὶ τιμωμένωι.] ὃς εἶπ’ Ὀρέστην καὶ σ’ ἀποκτεῖναι πέτροις βάλλοντας, ὑπὸ δ’ ἔτεινε Τυνδάρεως λόγους [τῶι σφὼ κατακτείνοντι τοιούτους λέγειν].
ἄλλος δ’ ἀναστὰς ἔλεγε τῶιδ’ ἐναντία, μορφῆι μὲν οὐκ εὐωπός, ἀνδρεῖος δ’ ἀνήρ, ὀλιγάκις ἄστυ κἀγορᾶς χραίνων κύκλον, αὐτουργός, οἵπερ καὶ μόνοι σώιζουσι γῆν, ξυνετὸς δέ, χωρεῖν ὁμόσε τοῖς λόγοις θέλων, ἀκέραιον ἀνεπίπληκτον ἠσκηκὼς βίον· ὃς εἶπ’ Ὀρέστην παῖδα τὸν Ἀγαμέμνονος στεφανοῦν, ὃς ἠθέλησε τιμωρεῖν πατρί, κακὴν γυναῖκα κἄθεον κατακτανών, ἣ κεῖν’ ἀφήιρει, μήθ’ ὁπλίζεσθαι χέρα μήτε στρατεύειν ἐκλιπόντα δώματα, εἰ τἄνδον οἰκουρήμαθ’ οἱ λελειμμένοι φθεροῦσιν, ἀνδρῶν εὔνιδας λωβώμενοι.
καὶ τοῖς γε χρηστοῖς εὖ λέγειν ἐφαίνετο.
κοὐδεὶς ἔτ’ εἶπε· σὸς δ’ ἐπῆλθε σύγγονος, ἔλεξε δ’· Ὦ γῆν Ἰνάχου κεκτημένοι [πάλαι Πελασγοί, Δαναΐδαι δεύτερον], ὑμῖν ἀμύνων οὐδὲν ἧσσον ἢ πατρὶ ἔκτεινα μητέρ’· εἰ γὰρ ἀρσένων φόνος ἔσται γυναιξὶν ὅσιος, οὐ φθάνοιτ’ ἔτ’ ἂν θνήισκοντες, ἢ γυναιξὶ δουλεύειν χρεών.
[τοὐναντίον δὲ δράσετ’ ἢ δρᾶσαι χρεών· νῦν μὲν γὰρ ἡ προδοῦσα λέκτρ’ ἐμοῦ πατρὸς τέθνηκεν· εἰ δὲ δὴ κατακτενεῖτ’ ἐμέ, ὁ νόμος ἀνεῖται, κοὐ φθάνοι θνήισκων τις ἄν· ὡς τῆς γε τόλμης οὐ σπάνις γενήσεται.] ἀλλ’ οὐκ ἔπειθ’ ὅμιλον, εὖ δοκῶν λέγειν· νικᾶι δ’ ἐκεῖνος ὁ κακὸς ἐν πλήθει χερῶν, ὃς ἠγόρευσε σύγγονον σέ τε κτανεῖν.
μόλις δ’ ἔπεισε μὴ πετρούμενος θανεῖν τλήμων Ὀρέστης· αὐτόχειρι δὲ σφαγῆι ὑπέσχετ’ ἐν τῆιδ’ ἡμέραι λείψειν βίον σὺν σοί. πορεύει δ’ αὐτὸν ἐκκλήτων ἄπο Πυλάδης δακρύων, σὺν δ’ ὁμαρτοῦσιν φίλοι κλαίοντες, οἰκτίροντες· ἔρχεται δέ σοι πικρὸν θέαμα καὶ πρόσοψις ἀθλία.
ἀλλ’ εὐτρέπιζε φάσγαν’ ἢ βρόχον δέρηι, ὡς δεῖ λιπεῖν σε φέγγος· ηὑγένεια δὲ οὐδέν σ’ ἐπωφέλησεν, οὐδ’ ὁ Πύθιον τρίποδα καθίζων Φοῖβος, ἀλλ’ ἀπώλεσεν.
[ ὦ δυστάλαινα παρθέν’, ὡς ξυνηρεφὲς πρόσωπον ἐς γῆν σὸν βαλοῦσ’ ἄφθογγος εἶ, ὡς ἐς στεναγμοὺς καὶ γόους δραμουμένη.] κατάρχομαι στεναγμόν, ὦ Πελασγία, τιθεῖσα λευκὸν ὄνυχα διὰ παρηΐδων, αἱματηρὸν ἄταν, κτύπον τε κρατός, ὃν ἔλαχ’ ἁ κατὰ χθονὸς νερτέρων †Περσέφασσα καλλίπαις θεά†.
ἰαχείτω δὲ γᾶ Κυκλωπία, σίδαρον ἐπὶ κάρα τιθεῖσα κούριμον, πήματ’ οἴκων.
ἔλεος ἔλεος ὅδ’ ἔρχεται τῶν θανουμένων ὕπερ, στρατηλατᾶν Ἑλλάδος ποτ’ ὄντων.
βέβακε γὰρ βέβακεν, οἴχεται τέκνων πρόπασα γέννα Πέλοπος ὅ τ’ ἐπὶ μακαρίοις ζῆλος ὤν ποτ’ οἴκοις· φθόνος νιν εἷλε θεόθεν ἅ τε δυσμενὴς φοινία ψῆφος ἐν πολίταις.
ἰώ, ὦ πανδάκρυτ’ ἐφαμέρων ἔθνη πολύπο- να, λεύσσεθ’ ὡς παρ’ ἐλπίδας μοῖρα βαίνει.
ἕτερα δ’ ἕτερον ἀμείβεται πήματ’ ἐν χρόνωι μακρῶι· βροτῶν δ’ ὁ πᾶς ἀστάθμητος αἰών.
μόλοιμι τὰν οὐρανοῦ μέσον χθονός <τε> τεταμέναν αἰωρήμασιν πέτραν ἁλύσεσι χρυσέαις, φερομέναν δίναισι, βῶλον ἐξ Ὀλύμπου, ἵν’ ἐν θρήνοισιν ἀναβοάσω γέροντι πατέρι Ταντάλωι, ὃς ἔτεκεν ἔτεκε γενέτορας ἐμέθεν, δόμων ἃς κατεῖδον ἄτας· ποτανὸν μὲν δίωγμα πώλων, τεθριπποβάμονι στόλωι Πέλοψ ὅτ’ ἐπὶ πελάγεσι διε- δίφρευσε Μυρτίλου φόνον δικὼν ἐς οἶδμα πόντου, λευκοκύμοσιν πρὸς Γεραιστίαις ποντίων σάλων ἀϊόσιν ἁρματεύσας· ὅθεν δόμοισι τοῖς ἐμοῖς ἦλθ’ ἀρὰ πολύστονος, [λόχευμα ποιμνίοισι Μαιάδος τόκου] τὸ χρυσόμαλλον ἀρνὸς ὁπό- τε γένετο τέρας †ὀλοὸν Ἀτρέως ἱπποβότα†· ὅθεν Ἔρις τό τε πτερωτὸν Ἁλίου μετέβαλεν ἅρμα, τὰν πρὸς ἑσπέραν κέλευθον οὐρανοῦ †προσαρμόσας μονόπωλον ἐς Ἀῶ†, ἑπταπόρου τε δραμήματα Πλειάδος εἰς ὁδὸν ἄλλαν Ζεὺς μεταβάλλει †τῶιδέ τ’ ἀμείβει† θανάτους θανά- των τά τ’ ἐπώνυμα δεῖπνα Θυέστου λέκτρα τε Κρήσσας Ἀερόπας δολί- ας δολίοισι γάμοις· τὰ πανύστατα δ’ εἰς ἐμὲ καὶ γενέταν ἐμὸν ἤλυθε δόμων πολυπόνοις ἀνάγκαις.
καὶ μὴν ὅδε σὸς σύγγονος ἕρπει ψήφωι θανάτου κατακυρωθείς, ὅ τε πιστότατος πάντων Πυλάδης, ἰσάδελφος ἀνήρ, †ἰθύνων νοσερὸν κῶλον Ὀρέστου†, ποδὶ κηδοσύνωι παράσειρος.
οἲ ’γώ· πρὸ τύμβου γάρ σ’ ὁρῶσ’ ἀναστένω, ἀδελφέ, καὶ πάροιθε νερτέρου πυρᾶς.
οἲ ’γὼ μάλ’ αὖθις· ὥς σ’ ἰδοῦσ’ ἐν ὄμμασιν πανυστάτην πρόσοψιν ἐξέστην φρενῶν.
οὐ σῖγ’ ἀφεῖσα τοὺς γυναικείους γόους στέρξεις τὰ κρανθέντ’; οἰκτρὰ μὲν τάδ’, ἀλλ’ ὅμως [φέρειν σ’ ἀνάγκη τὰς παρεστῶσας τύχας].
καὶ πῶς σιωπῶ; φέγγος εἰσορᾶν θεοῦ τόδ’ οὐκέθ’ ἡμῖν τοῖς ταλαιπώροις μέτα.
σὺ μή μ’ ἀπόκτειν’· ἅλις ὑπ’ Ἀργείας χερὸς τέθνηχ’ ὁ τλήμων· τὰ δὲ παρόντ’ ἔα κακά.
ὦ μέλεος ἥβης σῆς, Ὀρέστα, καὶ πότμου θανάτου τ’ ἀώρου· ζῆν ἐχρῆν σ’, ὅτ’ οὐκέτ’ εἶ.
μὴ πρὸς θεῶν μοι περιβάληις ἀνανδρίαν, ἐς δάκρυα πορθμεύουσ’ ὑπομνήσει κακῶν.
θανούμεθ’· οὐχ οἷόν τε μὴ στένειν κακά· πᾶσιν γὰρ οἰκτρὸν ἡ φίλη ψυχὴ βροτοῖς.
τόδ’ ἦμαρ ἡμῖν κύριον· δεῖ δ’ ἢ βρόχους ἅπτειν κρεμαστοὺς ἢ ξίφος θήγειν χερί.
σύ νύν μ’, ἀδελφέ, μή τις Ἀργείων κτάνηι, ὕβρισμα θέμενος τὸν Ἀγαμέμνονος δόμον.
ἅλις τὸ μητρὸς αἷμ’· ἐγὼ δέ σ’ οὐ κτενῶ, ἀλλ’ αὐτόχειρι θνῆισχ’ ὅτωι βούληι τρόπωι.
ἔσται τάδ’· οὐδὲν σοῦ ξίφει λελείψομαι· ἀλλ’ ἀμφιθεῖναι σῆι δέρηι θέλω χέρας.
τέρπου κενὴν ὄνησιν, εἰ τερπνὸν τόδε, θανάτου πέλας βεβῶσι περιβαλεῖν χέρας.
ὦ φίλτατ’, ὦ ποθεινὸν ἥδιστόν τ’ ἔχων †τῆς σῆς ἀδελφῆς ὄνομα† καὶ ψυχὴν μίαν.
ἔκ τοί μ’ ἔτηξας· καί σ’ ἀμείψασθαι θέλω φιλότητι χειρῶν· τί γὰρ ἔτ’ αἰδοῦμαι τάλας; [ὦ στέρν’ ἀδελφῆς, ὦ φίλον πρόσπτυγμ’ ἐμόν, τάδ’ ἀντὶ παίδων καὶ γαμηλίου λέχους προσφθέγματ’ ἀμφοῖν τοῖς ταλαιπώροις πάρα.] φεῦ· 
πῶς ἂν ξίφος νὼ ταὐτόν, εἰ θέμις, κτάνοι καὶ μνῆμα δέξαιθ’ ἕν, κέδρου τεχνάσματα; ἥδιστ’ ἂν εἴη ταῦθ’· ὁρᾶις δὲ δὴ φίλων ὡς ἐσπανίσμεθ’, ὥστε κοινωνεῖν τάφου.
οὐδ’ εἶφ’ ὑπὲρ σοῦ μὴ θανεῖν σπουδὴν ἔχων Μενέλαος ὁ κακός, ὁ προδότης τοὐμοῦ πατρός; οὐδ’ ὄμμ’ ἔδειξεν, ἀλλ’ ἐπὶ σκήπτροις ἔχων τὴν ἐλπίδ’ ηὐλαβεῖτο μὴ σώιζειν φίλους.
ἀλλ’ εἷ’ ὅπως γενναῖα κἀγαμέμνονος δράσαντε κατθανούμεθ’ ἀξιώτατα.
κἀγὼ μὲν εὐγένειαν ἀποδείξω πόλει, παίσας πρὸς ἧπαρ φασγάνωι· σὲ δ’ αὖ χρεὼν ὅμοια πράσσειν τοῖς ἐμοῖς τολμήμασιν.
Πυλάδη, σὺ δ’ ἡμῖν τοῦ φόνου γενοῦ βραβεύς, καὶ κατθανόντοιν εὖ περίστειλον δέμας θάψον τε κοινῆι πρὸς πατρὸς τύμβον φέρων.
καὶ χαῖρ’· ἐπ’ ἔργον δ’, ὡς ὁρᾶις, πορεύομαι.
ἐπίσχες· ἓν μὲν πρῶτά σοι μομφὴν ἔχω, εἰ ζῆν με χρήιζειν σοῦ θανόντος ἤλπισας.
τί γὰρ προσήκει κατθανεῖν σ’ ἐμοῦ μέτα; ἤρου; τί δὲ ζῆν σῆς ἑταιρίας ἄτερ; οὐκ ἔκτανες σὺ μητέρ’, ὡς ἐγὼ τάλας.
σὺν σοί γε κοινῆι· ταὐτὰ καὶ πάσχειν με δεῖ.
ἀπόδος τὸ σῶμα πατρί, μὴ σύνθνηισκέ μοι.
σοὶ μὲν γάρ ἐστι πόλις, ἐμοὶ δ’ οὐκ ἔστι δή, καὶ δῶμα πατρὸς καὶ μέγας πλούτου λιμήν· γάμων δὲ τῆς μὲν δυσπότμου τῆσδ’ ἐσφάλης, ἥν σοι κατηγγύησ’ ἑταιρίαν σέβων· σὺ δ’ ἄλλο λέκτρον παιδοποίησαι λαβών· κῆδος δὲ τοὐμὸν καὶ σὸν οὐκέτ’ ἔστι δή.
ἀλλ’, ὦ ποθεινὸν ὄμμ’ ὁμιλίας ἐμῆς, χαῖρ’· οὐ γὰρ ἡμῖν ἐστι τοῦτο, σοί γε μήν· οἱ γὰρ θανόντες χαρμάτων τητώμεθα.
ἦ πολὺ λέλειψαι τῶν ἐμῶν βουλευμάτων.
μήθ’ αἷμά μου δέξαιτο κάρπιμον πέδον, μὴ λαμπρὸς αἰθήρ, εἴ σ’ ἐγὼ προδούς ποτε ἐλευθερώσας τοὐμὸν ἀπολίποιμι σέ.
καὶ συγκατέκτανον γάρ, οὐκ ἀρνήσομαι, καὶ πάντ’ ἐβούλευσ’ ὧν σὺ νῦν τίνεις δίκας· καὶ ξυνθανεῖν οὖν δεῖ με σοὶ καὶ τῆιδ’ ὁμοῦ· ἐμὴν γὰρ αὐτήν, ἦς <γε> λέχος ἐπήινεσα, κρίνω δάμαρτα. τί γὰρ ἐρῶ καλόν ποτε γῆν Δελφίδ’ ἐλθών, Φωκέων ἀκρόπτολιν, ὃς πρὶν μὲν ὑμᾶς δυστυχεῖν φίλος παρῆ, νῦν δ’ οὐκέτ’ εἰμὶ δυστυχοῦντί σοι φίλος; οὐκ ἔστιν· ἀλλὰ ταῦτα μὲν κἀμοὶ μέλει· ἐπεὶ δὲ κατθανούμεθ’, ἐς κοινοὺς λόγους ἔλθωμεν, ὡς ἂν Μενέλεως συνδυστυχῆι.
ὦ φίλτατ’, εἰ γὰρ τοῦτο κατθάνοιμ’ ἰδών.
πιθοῦ νυν, ἀνάμεινον δὲ φασγάνου τομάς.
μενῶ, τὸν ἐχθρὸν εἴ τι τιμωρήσομαι.
σίγα νυν· ὡς γυναιξὶ πιστεύω βραχύ.
μηδὲν τρέσηις τάσδ’· ὡς πάρεισ’ ἡμῖν φίλαι.
Ἑλένην κτάνωμεν, Μενέλεωι λύπην πικράν.
πῶς; †τὸ γὰρ ἕτοιμόν ἐστιν, εἴ γ’ ἔσται καλῶς†.
σφάξαντες· ἐν δόμοις δὲ κρύπτεται σέθεν.
μάλιστα· καὶ δὴ πάντ’ ἀποσφραγίζεται.
ἀλλ’ οὐκέθ’, Ἅιδην νυμφίον κεκτημένη.
καὶ πῶς; ἔχει γὰρ βαρβάρους ὀπάονας.
τίνας; Φρυγῶν γὰρ οὐδέν’ ἂν τρέσαιμ’ ἐγώ.
οἵους ἐνόπτρων καὶ μύρων ἐπιστάτας.
τρυφὰς γὰρ ἥκει δεῦρ’ ἔχουσα Τρωϊκάς; ὡς Ἑλλὰς αὐτῆι σμικρὸν οἰκητήριον.
οὐδὲν τὸ δοῦλον πρὸς τὸ μὴ δοῦλον γένος.
καὶ μὴν τόδ’ ἔρξας δὶς θανεῖν οὐχ ἅζομαι.
ἀλλ’ οὐδ’ ἐγὼ μήν, σοί γε τιμωρούμενος.
τὸ πρᾶγμα δήλου καὶ πέραιν’, ὅπως λέγεις.
ἔσιμεν ἐς οἴκους δῆθεν ὡς θανούμενοι.
ἔχω τοσοῦτον, τἀπίλοιπα δ’ οὐκ ἔχω.
γόους πρὸς αὐτὴν θησόμεσθ’ ἃ πάσχομεν.
ὥστ’ ἐκδακρῦσαί γ’ ἔνδοθεν κεχαρμένην.
καὶ νῶιν παρέσται ταὔθ’ ἅπερ κείνηι τότε.
ἔπειτ’ ἀγῶνα πῶς ἀγωνιούμεθα; κρύπτ’ ἐν πέπλοισι τοισίδ’ ἕξομεν ξίφη.
πρόσθεν δ’ ὀπαδῶν τίς ὄλεθρος γενήσεται; ἐκκλήισομέν σφας ἄλλον ἄλλοσε στέγης.
καὶ τόν γε μὴ σιγῶντ’ ἀποκτείνειν χρεών.
εἶτ’ αὐτὸ δηλοῖ τοὔργον οἷ τείνειν χρεών.
Ἑλένην φονεύειν· μανθάνω τὸ σύμβολον.
ἔγνως· ἄκουσον δ’ ὡς καλῶς βουλεύομαι.
εἰ μὲν γὰρ ἐς γυναῖκα σωφρονεστέραν ξίφος μεθεῖμεν, δυσκλεὴς ἂν ἦν φόνος· νῦν δ’ ὑπὲρ ἁπάσης Ἑλλάδος δώσει δίκην, ὦν πατέρας ἔκτειν’, ὧν δ’ ἀπώλεσεν τέκνα, νύμφας τ’ ἔθηκεν ὀρφανὰς ξυναόρων.
ὀλολυγμὸς ἔσται, πῦρ τ’ ἀνάψουσιν θεοῖς, σοὶ πολλὰ κἀμοὶ κέδν’ ἀρώμενοι τυχεῖν, κακῆς γυναικὸς οὕνεχ’ αἷμ’ ἐπράξαμεν.
ὁ μητροφόντης δ’ οὐ καλῆι ταύτην κτανών, ἀλλ’ ἀπολιπὼν τοῦτ’ ἐπὶ τὸ βέλτιον πεσῆι, Ἑλένης λεγόμενος τῆς πολυκτόνου φονεύς.
οὐ δεῖ ποτ’, οὐ δεῖ Μενέλεων μὲν εὐτυχεῖν, τὸν σὸν δὲ πατέρα καὶ σὲ κἀδελφὴν θανεῖν, μητέρα τ’ ... ἐῶ τοῦτ’· οὐ γὰρ εὐπρεπὲς λέγειν· δόμους δ’ ἔχειν σοὺς δι’ Ἀγαμέμνονος δόρυ λαβόντα νύμφην· μὴ γὰρ οὖν ζώιην ἔτι, εἰ μὴ ’π’ ἐκείνηι φάσγανον σπάσω μέλαν.
ἢν δ’ οὖν τὸν Ἑλένης μὴ κατάσχωμεν φόνον, πρήσαντες οἴκους τούσδε κατθανούμεθα.
ἑνὸς γὰρ οὐ σφαλέντες ἕξομεν κλέος, καλῶς θανόντες ἢ καλῶς σεσωμένοι.
πάσαις γυναιξὶν ἀξία στυγεῖν ἔφυ ἡ Τυνδαρὶς παῖς, ἣ κατήισχυνεν γένος.
φεῦ·οὐκ ἔστιν οὐδὲν κρεῖσσον ἢ φίλος σαφής, οὐ πλοῦτος, οὐ τυραννίς· ἀλόγιστον δέ τοι τὸ πλῆθος ἀντάλλαγμα γενναίου φίλου.
σὺ γὰρ τά τ’ εἰς Αἴγισθον ἐξηῦρες κακὰ καὶ πλησίον παρῆσθα κινδύνων ἐμοί, νῦν τ’ αὖ δίδως μοι πολεμίων τιμωρίαν κοὐκ ἐκποδὼν εἶ· παύσομαί σ’ αἰνῶν, ἐπεὶ βάρος τι κἀν τῶιδ’ ἐστίν, αἰνεῖσθαι λίαν.
ἐγὼ δὲ πάντως ἐκπνέων ψυχὴν ἐμὴν δράσας τι χρήιζω τοὺς ἐμοὺς ἐχθροὺς θανεῖν, ἵν’ ἀνταναλώσω μὲν οἵ με προύδοσαν, στένωσι δ’ οἵπερ κἄμ’ ἔθηκαν ἄθλιον.
Ἀγαμέμνονός τοι παῖς πέφυχ’, ὃς Ἑλλάδος ἦρξ’ ἀξιωθείς, οὐ τύραννος, ἀλλ’ ὅμως ῥώμην θεοῦ τιν’ ἔσχ’· ὃν οὐ καταισχυνῶ δοῦλον παρασχὼν θάνατον, ἀλλ’ ἐλευθέρως ψυχὴν ἀφήσω, Μενέλεων δὲ τείσομαι.
ἑνὸς γὰρ εἰ λαβοίμεθ’, εὐτυχοῖμεν ἄν· κεἴ ποθεν ἄελπτος παραπέσοι σωτηρία κτανοῦσι μὴ θανοῦσιν, εὔχομαι τάδε.
ὃ βούλομαι γάρ, ἡδὺ καὶ διὰ στόμα πτηνοῖσι μύθοις ἀδαπάνως τέρψαι φρένα.
ἐγώ, κασίγνητ’, αὐτὸ τοῦτ’ ἔχειν δοκῶ, σωτηρίαν σοι τῶιδέ τ’ ἐκ τρίτων τ’ ἐμοί.
θεοῦ λέγεις πρόνοιαν· ἀλλὰ ποῦ τόδε; ἐπεὶ τὸ συνετόν γ’ οἶδα σῆι ψυχῆι παρόν.
ἄκουε δή νυν, καὶ σὺ δεῦρο νοῦν ἔχε.
λέγ’· ὡς τὸ μέλλειν ἀγάθ’ ἔχει τίν’ ἡδονήν; Ἑλένης κάτοισθα θυγατέρ’; εἰδότ’ ἠρόμην.
οἶδ’, ἥν <γ’> ἔθρεψεν Ἑρμιόνην μήτηρ ἐμή.
αὕτη βέβηκε πρὸς Κλυταιμήστρας τάφον ...
τί χρῆμα δράσουσ’; ὑποτίθης τίν’ ἐλπίδα; χοὰς κατασπείσουσ’ ὑπὲρ μητρὸς τάφωι.
καὶ δὴ τί μοι τοῦτ’ εἶπας ἐς σωτηρίαν; συλλάβεθ’ ὅμηρον τήνδ’, ὅταν στείχηι πάλιν.
τίνος τόδ’ εἶπας φάρμακον τρισσοῖς φίλοις; Ἑλένης θανούσης ἤν τι Μενέλεώς σε δρᾶι ἢ τόνδε κἀμέ (πᾶν γὰρ ἓν φίλον τόδε), λέγ’ ὡς φονεύσεις Ἑρμιόνην· ξίφος δὲ χρὴ δέρηι πρὸς αὐτῆι παρθένου σπάσαντ’ ἔχειν.
κἂν μέν σε σώιζη μὴ θανεῖν χρήιζων κόρην [Μενέλαος Ἑλένης πτῶμ’ ἰδὼν ἐν αἵματι], μέθες πεπᾶσθαι πατρὶ παρθένου δέμας· ἢν δ’ ὀξυθύμου μὴ κρατῶν φρονήματος κτείνηι σε, καὶ σὺ σφάζε παρθένου δέρην.
καί νιν δοκῶ, τὸ πρῶτον ἢν πολὺς παρῆι, χρόνωι μαλάξειν σπλάγχνον· οὔτε γὰρ θρασὺς οὔτ’ ἄλκιμος πέφυκε. τήνδ’ ἡμῖν ἔχω σωτηρίας ἔπαλξιν· εἴρηται λόγος.
ὦ τὰς φρένας μὲν ἄρσενας κεκτημένη, τὸ σῶμα δ’ ἐν γυναιξὶ θηλείαις πρέπον, ὡς ἀξία ζῆν μᾶλλον ἢ θανεῖν ἔφυς.
Πυλάδη, τοιαύτης ἆρ’ ἁμαρτήσηι τάλας γυναικὸς ἢ ζῶν μακάριον κτήσηι λέχος.
εἰ γὰρ γένοιτο, Φωκέων δ’ ἔλθοι πόλιν καλοῖσιν ὑμεναίοισιν ἀξιουμένη.
ἥξει δ’ ἐς οἴκους Ἑρμιόνη τίνος χρόνου; ὡς τἄλλα γ’ εἶπας, εἴπερ εὐτυχήσομεν, κάλλισθ’, ἑλόντες σκύμνον ἀνοσίου πατρός.
καὶ δὴ πέλας νιν δωμάτων εἶναι δοκῶ· τοῦ γὰρ χρόνου τὸ μῆκος αὐτὸ συντρέχει.
καλῶς· σὺ μέν νυν, σύγγον’ Ἠλέκτρα, δόμων πάρος μένουσα παρθένου δέχου πόδα, φύλασσε δ’ ἤν τις, πρὶν τελευτηθῆι φόνος, [ἢ ξύμμαχός τις ἢ κασίγνητος πατρός,] ἐλθὼν ἐς οἴκους φθῆι, γέγωνέ τ’ ἐς δόμους, ἢ σανίδα παίσασ’ ἢ λόγους πέμψασ’ ἔσω· ἡμεῖς δ’ ἔσω στείχοντες ἐπὶ τὸν ἔσχατον ἀγῶν’ ὁπλιζώμεσθα φασγάνωι χέρας [Πυλάδη· σὺ γὰρ δὴ συμπονεῖς ἐμοὶ πόνους].
ὦ δῶμα ναίων Νυκτὸς ὀρφναίας πάτερ, καλῶ σ’ Ὀρέστης παῖς σὸς ἐπίκουρον μολεῖν [τοῖς δεομένοισι· διὰ σὲ γὰρ πάσχω τάλας ἀδίκως, προδέδομαι δ’ ὑπὸ κασιγνήτου σέθεν, δίκαια πράξας· οὗ θέλω δάμαρθ’ ἑλὼν κτεῖναι· σὺ δ’ ἡμῖν τοῦδε συλλήπτωρ γενοῦ].
ὦ πάτερ, ἱκοῦ δῆτ’, εἰ κλύεις ἔσω χθονὸς τέκνων καλούντων, οἳ σέθεν θνήισκουσ’ ὕπερ.
ὦ συγγένεια πατρὸς ἐμοῦ, κἀμὰς λιτάς, Ἀγάμεμνον, εἰσάκουσον, ἔκσωσον τέκνα.
ἔκτεινα μητέρ’ ... ἡψάμην δ’ ἐγὼ ξίφους ...
ἐγὼ δέ γ’ ἐπεκέλευσα κἀπέλυσ’ ὄκνου.
σοί, πάτερ, ἀρήγων. οὐδ’ ἐγὼ προύδωκά σε.
οὔκουν ὀνείδη τάδε κλυὼν ῥύσηι τέκνα; δακρύοις κατασπένδω σ’. ἐγὼ δ’ οἴκτοισί γε.
παύσασθε, καὶ πρὸς ἔργον ἐξορμώμεθα· εἴπερ γὰρ εἴσω γῆς ἀκοντίζουσ’ ἀραί, κλύει. σὺ δ’, ὦ Ζεῦ πρόγονε καὶ Δίκης σέβας, δότ’ εὐτυχῆσαι τῶιδ’ ἐμοί τε τῆιδέ τε· τρισσοῖς φίλοις γὰρ εἷς ἀγών, δίκη μία [ἢ ζῆν ἅπασιν ἢ θανεῖν ὀφείλεται].
Μυκηνίδες ὦ φίλιαι, τὰ πρῶτα κατὰ Πελασγὸν ἕδος Ἀργείων.
τίνα θροεῖς αὐδάν, πότνια; παραμένει γὰρ ἔτι σοι τάδ’ ἐν Δαναϊδᾶν πόλει.
στῆθ’ αἱ μὲν ὑμῶν τόνδ’ ἁμαξήρη τρίβον, αἱ δ’ ἐνθάδ’ ἄλλον οἶμον ἐς φρουρὰν δόμων.
τί δέ με τόδε χρέος ἀπύεις; ἔνεπέ μοι, φίλα.
φόβος ἔχει με μή τις ἐπιδὼν κάσιν σταθέντ’ ἐπὶ φοίνιον αἷμα πήματα πήμασιν ἐξεύρηι.
χωρεῖτ’, ἐπειγώμεσθ’· ἐγὼ μὲν οὖν τρίβον τόνδ’ ἐκφυλάξω τὸν πρὸς ἡλίου βολάς.
καὶ μὴν ἐγὼ τόνδ’, ὃς πρὸς ἑσπέραν φέρει.
δόχμιά νυν κόρας διάφερ’ ὀμμάτων.
ἐκεῖθεν ἐνθάδ’ εἶτα πάλιν σκοπιὰν ἔχομεν, ὡς θροεῖς.
ἑλίσσετέ νυν βλέφαρον, κόρας διάδοτε πάνται διὰ βοστρύχων.
ὅδε τις ἐν τρίβωι †προσέρχεται†· τίς ὅδ’ ἄρ’ ἀμ- φὶ μέλαθρον πολεῖ σὸν ἀγρότας ἀνήρ; ἀπωλόμεσθ’ ἄρ’, ὦ φίλαι· κεκρυμμένας θήρας ξιφήρεις αὐτίκ’ ἐχθροῖσιν φανεῖ.
ἄφοβος ἔχε· κενός, ὦ φίλα, στίβος ὃν οὐ δοκεῖς.
τί δέ; τὸ σὸν βέβαιον ἔτι μοι μένει; δὸς ἀγγελίαν ἀγαθάν τιν’, εἰ τάδ’ ἔρημα τὰ πρόσθ’ αὐλᾶς.
καλῶς τά γ’ ἐνθένδ’· ἀλλὰ τἀπὸ σοῦ σκόπει· ὡς οὔτις ἡμῖν Δαναϊδῶν πελάζεται.
ἐς ταὐτὸν ἥκεις· καὶ γὰρ οὐδὲ τῆιδ’ ὄχλος.
φέρε νυν ἐν πύλαισιν ἀκοὰν βάλω.
τί μέλλεθ’ οἱ κατ’ οἶκον ἐν ἡσυχίαι σφάγια φοινίσσειν; οὐκ εἰσακούουσ’· ὦ τάλαιν’ ἐγὼ κακῶν· ἆρ’ ἐς τὸ κάλλος ἐκκεκώφηται ξίφη; τάχα τις Ἀργείων ἔνοπλος ὁρμάσας ποδὶ βοηδρόμωι μέλαθρα προσμείξει.
σκέψασθέ νυν ἄμεινον· οὐχ ἕδρας ἀγών· ἀλλ’ αἱ μὲν ἐνθάδ’, αἱ δ’ ἐκεῖσε λεύσσετε.
ἀμείβω κέλευθον σκοπεύουσα πάνται.
(ἔσωθεν)ἰὼ Πελασγὸν Ἄργος, ὄλλυμαι κακῶς.
ἠκούσαθ’; ἅνδρες χεῖρ’ ἔχουσιν ἐν φόνωι· Ἑλένης τὸ κώκυμ’ ἐστίν, ὡς ἀπεικάσαι.
ὦ Διὸς ὦ Διὸς ἀέναον κράτος, ἔλθ’ ἐπίκουρος ἐμοῖσι φίλοισι πάντως.
(ἔσωθεν)Μενέλαε, θνήισκω· σὺ δὲ παρών μ’ οὐκ ὠφελεῖς.
καὶ φονεύετε καίνετε θείνετ’ ὄλλυτε, δίπτυχα δίστομα φάσγαν’ ἐκ χερὸς ἱέμενοι, τὰν λιποπάτορα λιπογάμετον, ἃ πλείστους ἔκανεν Ἑλλάνων δορὶ παρὰ ποταμὸν ὀλομένους, ὅθι δάκρυα δάκρυσι πέσε σιδαρέοις βέλεσιν ἀμφὶ τὰς Σκαμάνδρου δίνας.
σιγᾶτε σιγᾶτ’· ἠισθόμην κτύπον τινὸς κέλευθον ἐσπεσόντος ἀμφὶ δώματα.
ὦ φίλταται γυναῖκες, ἐς μέσον φόνον ἥδ’ Ἑρμιόνη πάρεστι· παύσωμεν βοήν.
στείχει γὰρ ἐσπαίσουσα δικτύων βρόχους· καλὸν τὸ θήραμ’, ἢν ἁλῶι, γενήσεται.
πάλιν κατάστηθ’ ἡσύχωι μὲν ὄμματι, χροιᾶι δ’ ἀδήλωι τῶν δεδραμένων πέρι· κἀγὼ σκυθρωποὺς ὀμμάτων ἕξω κόρας, ὡς δῆθεν οὐκ εἰδυῖα τἀξειργασμένα.
ὦ παρθέν’, ἥκεις τὸν Κλυταιμήστρας τάφον στέψασα καὶ σπείσασα νερτέροις χοάς; ἥκω λαβοῦσα πρευμένειαν. ἀλλά μοι φόβος τις εἰσελήλυθ’, ἥντιν’ ἐν δόμοις τηλουρὸς οὖσα δωμάτων κλύω βοήν.
τί δ’; ἄξι’ ἡμῖν τυγχάνει στεναγμάτων.
εὔφημος ἴσθι· τί δὲ νεώτερον λέγεις; θανεῖν Ὀρέστην κἄμ’ ἔδοξε τῆιδε γῆι.
μὴ δῆτ’, ἐμούς γε συγγενεῖς πεφυκότας.
ἄραρ’· ἀνάγκης δ’ ἐς ζυγὸν καθέσταμεν.
ἦ τοῦδ’ ἕκατι καὶ βοὴ κατὰ στέγας; ἱκέτης γὰρ Ἑλένης γόνασι προσπεσὼν βοᾶι ...
τίς; οὐδὲν οἶδα μᾶλλον, ἢν σὺ μὴ λέγηις.
τλήμων Ὀρέστης, μὴ θανεῖν, ἐμοῦ θ’ ὕπερ.
ἐπ’ ἀξίοισί τἄρ’ ἀνευφημεῖ δόμος.
περὶ τοῦ γὰρ ἄλλου μᾶλλον ἂν φθέγξαιτό τις; ἀλλ’ ἐλθὲ καὶ μετάσχες ἱκεσίας φίλοις, σῆι μητρὶ προσπεσοῦσα τῆι μέγ’ ὀλβίαι, Μενέλαον ἡμᾶς μὴ θανόντας εἰσιδεῖν.
ἄγ’, ὦ τραφεῖσα μητρὸς ἐν χεροῖν ἐμῆς, οἴκτιρον ἡμᾶς κἀπικούφισον κακῶν.
ἴθ’ εἰς ἀγῶνα δεῦρ’, ἐγὼ δ’ ἡγήσομαι· σωτηρίας γὰρ τέρμ’ ἔχεις ἡμῖν μόνη.
ἰδού, διώκω τὸν ἐμὸν ἐς δόμους πόδα.
σώθηθ’ ὅσον γε τοὐπ’ ἔμ’. ὦ κατὰ στέγας φίλοι ξιφήρεις, οὐχὶ συλλήψεσθ’ ἄγραν; [ οἲ ’γώ· τίνας τούσδ’ εἰσορῶ; σιγᾶν χρεών· ἡμῖν γὰρ ἥκεις, οὐχὶ σοί, σωτηρία.] ἔχεσθ’ ἔχεσθε, φάσγανον δὲ πρὸς δέρηι βαλόντες ἡσυχάζεθ’, ὡς εἰδῆι τόδε Μενέλαος, οὕνεκ’ ἄνδρας, οὐ Φρύγας κακούς, εὑρὼν ἔπραξεν οἷα χρὴ πράσσειν κακούς.
ἰὼ ἰὼ φίλαι, κτύπον ἐγείρετε, κτύπον καὶ βοὰν πρὸ μελάθρων, ὅπως ὁ πραχθεὶς φόνος μὴ δεινὸν Ἀργείοισιν ἐμβάληι φόβον, βοηδρομῆσαι πρὸς δόμους τυραννικούς, πρὶν ἐτύμως ἴδω τὸν Ἑλένας φόνον καθαιμακτὸν ἐν δόμοις κείμενον, ἢ καὶ λόγον του προσπόλων πυθώμεθα· τὰ μὲν γὰρ οἶδα συμφορᾶς, τὰ δ’ οὐ σαφῶς.
διὰ δίκας ἔβα θεῶν νέμεσις ἐς Ἑλέναν· δακρύοισι γὰρ Ἑλλάδα πᾶσαν ἔπλησε <—> διὰ τὸν ὀλόμενον ὀλόμενον Ἰδαῖον Πάριν, ὃς ἄγαγ’ Ἑλλάδ’ εἰς Ἴλιον.
[ἀλλὰ κτυπεῖ γὰρ κλῆιθρα βασιλείων δόμων, σιγήσατ’· ἔξω γάρ τις ἐκβαίνει Φρυγῶν, οὗ πευσόμεσθα τἀν δόμοις ὅπως ἔχει.] Ἀργέιον ξίφος ἐκ θανάτου πέφευγα βαρβάροις ἐν εὐ- μάρισιν κεδρωτὰ πα- στάδων ὑπὲρ τέραμνα Δωρικάς τε τριγλύφους, φροῦδα φροῦδα, Γᾶ Γᾶ, βαρβάροισι δρασμοῖς.
αἰαῖ· πᾶι φύγω, ξέναι, πολιὸν αἰ- θέρ’ ἀμπτάμενος ἢ πόντον, Ὠκεανὸς ὃν ταυρόκρανος ἀγκάλαις ἑλίσσων κυκλοῖ χθόνα; τί δ’ ἐστίν, Ἑλένης πρόσπολ’, Ἰδαῖον κάρα; Ἴλιον Ἴλιον, ὤμοι μοι, Φρύγιον ἄστυ καὶ καλλίβωλον Ἴ- δας ὄρος ἱερόν, ὥς σ’ ὀλόμενον στένω [ἁρμάτειον ἁρμάτειον μέλος] βαρβάρωι βοᾶι †διὰ τὸ τᾶς ὀρνιθόγονον ὄμμα κυκνόπτερον καλλοσύνας† Λήδας σκύμνον Δυσελέναν Δυσελέναν, ξεστῶν περγάμων <τῶν> Ἀπολ- λωνίων Ἐρινύν.
ὀτοτοτοῖ ἰαλέμων ἰαλέμων· Δαρδανία τλάμων, Γανυμήδεος ἱπποσύνα, Διὸς εὐνέτα.
σαφῶς λέγ’ ἡμῖν αὔθ’ ἕκαστα τἀν δόμοις.
[τὰ μὲν γὰρ οὐκ εὔγνωστα συμβαλοῦσ’ ἔχω.] αἴλινον αἴλινον ἀρχὰν θρήνου βάρβαροι λέγουσιν, αἰαῖ, Ἀσιάδι φωνᾶι, βασιλέων ὅταν αἷμα χυθῆι κατὰ γᾶν ξίφεσιν σιδαρέοισιν Ἅιδα.
ἦλθον ἐς δόμους, ἵν’ αὔθ’ ἕκαστά σοι λέγω, λέοντες Ἕλλανες δύο διδύμωι <ῥυθμῶι>· τῶι μὲν ὁ στρατηλάτας πατὴρ κλήιζεται, ὁ δὲ παῖς Στροφίου, κακόμητις ἀνήρ, οἷος Ὀδυσσεύς, σιγᾶι δόλιος, πιστὸς δὲ φίλοις, θρασὺς εἰς ἀλκάν, ξυνετὸς πολέμου, φόνιός τε δράκων· ἔρροι τᾶς ἡσύχου προνοίας κακοῦργος ὤν.
οἱ δὲ πρὸς θρόνους ἔσω μολόντες ἇς ἔγημ’ ὁ το- ξότας Πάρις γυναικός, ὄμ- μα δακρύοις πεφυρμένοι, ταπείν’ ἕζονθ’, ὁ μὲν τὸ κεῖθεν, ὁ δὲ τὸ κεῖθεν, ἄλ- λος ἄλλοθεν δεδραγμένοι, περὶ δὲ γόνυ χέρας ἱκεσίους ἔβαλον ἔβαλον Ἑλένας ἄμφω.
ἀνὰ δὲ δρομάδες ἔθορον ἔθορον ἀμφίπολοι Φρύγες· προσεῖπεν δ’ ἄλλος ἄλ- λον πεσὼν ἐν φόβωι, μή τις εἴη δόλος· κἀδόκει τοῖς μὲν οὔ, τοῖς δ’ ἐς ἀρκυστάτων μηχανὰν ἐμπλέκειν παῖδα τὰν Τυνδαρίδ’ ὁ ματροφόντας δράκων.
σὺ δ’ ἦσθα ποῦ τότ’; ἢ πάλαι φεύγεις φόβωι; Φρυγίοις ἔτυχον Φρυγίοισι νόμοις παρὰ βόστρυχον αὔραν αὔραν Ἑλένας Ἑλένας εὐπᾶγι κύκλωι πτερίνωι πρὸ παρῆιδος ἀίσσων [βαρβάροις νόμοισιν].
ἁ δὲ λίνον <λίνον> ἠλακάται δακτύλοις ἕλισσεν, νῆμα δ’ ἵετο πέδωι, σκύλων Φρυγίων ἐπὶ τύμβον ἀγάλ- ματα συστολίσαι χρήιζουσα λίνωι, φάρεα πορφύρεα, δῶρα Κλυταιμήστραι, προσεῖπεν δ’ Ὀρέστας Λάκαιναν κόραν· Ὦ Διὸς παῖ, θὲς ἴχνος πέδωι δεῦρ’ ἀποστᾶσα κλισμοῦ Πέλοπος ἐπὶ προπάτορος ἕδρανα παλαιᾶς ἑστίας, ἵν’ εἰδῆις λόγους ἐμούς.
ἄγει δ’ ἄγει νιν, ἁ δ’ ἐφεί- πετ’ οὐ πρόμαντις ὧν ἔμελ- λεν· ὁ δὲ συνεργὸς ἄλλ’ ἔπρασσ’ †ἰὼν κακὸς Φωκεύς†· Οὐκ ἐκποδὼν ἴτ’; †ἀλλ’ ἀεὶ† κακοὶ Φρύγες.
ἔκληισεν δ’ ἄλλον ἄλ- λοσε στέγας, τοὺς μὲν ἐν σταθμοῖσιν ἱππικοῖσι, τοὺς δ’ ἐν ἐξέδραισι, τοὺς δ’ ἐκεῖσ’ ἐκεῖθεν [ἄλλον ἄλλοσε] διαρμόσας ἀποπρὸ δεσποίνας.
τί τοὐπὶ τῶιδε συμφορᾶς ἐγίγνετο; Ἰδαία μᾶτερ μᾶτερ, ὀβρίμα ὀβρίμα Ἀνταία, φονίων παθέων ἀνόμων τε κακῶν ἅπερ ἔδρακον ἔδρακον ἐν δόμοις τυράννων.
ἀμφιπορφύρων πέπλων ὑπὸ σκότου ξίφη σπάσαν- τες ἐν χεροῖν ἄλλοσ’ ἄλ- λοθεν δίνευον ὄμ- μα, μή τις παρὼν τύχοι.
ὡς κάπροι δ’ ὀρέστεροι γυναικὸς ἀντίοι σταθέν- τες ἐννέπουσι· Κατθανῆι κατθανῆι· κακός σ’ ἀποκτείνει πόσις, κασιγνήτου προδοὺς ἐν Ἄργει θανεῖν γόνον.ἁ δ’ ἀνίαχεν ἴαχεν· Ἰώ μοί μοι.
λευκὸν δ’ ἐμβαλοῦσα πῆχυν στέρνοις †κτύπησε κρᾶτα† μέλεον πλαγάν, φυγάδι δὲ ποδὶ τὸ χρυσεοσάμβαλον ἴχνος ἔφερεν ἔφερεν· ἐς κόμας δὲ δακτύλους δικὼν Ὀρέστας, Μυκηνίδ’ ἀρβύλαν προβάς, ὤμοις ἀρι- στεροῖσιν ἀνακλάσας δέραν, παίειν λαιμῶν ἔμελ- λεν εἴσω μέλαν ξίφος.
ποῦ δ’ ἦτ’ ἀμύνειν οἱ κατὰ στέγας Φρύγες; ἰαχᾶι δόμων θύρετρα καὶ σταθμοὺς μοχλοῖσιν ἐκβαλόντες, ἔνθ’ ἐμίμνομεν, βοηδρομοῦμεν ἄλλος ἄλλοθεν στέγας, ὁ μὲν πέτρους, ὁ δ’ ἀγκύλας, ὁ δὲ ξίφος πρόκωπον ἐν χεροῖν ἔχων.
ἔναντα δ’ ἦλθεν Πυλάδας ἀλίαστος, οἷος οἷος Ἕκτωρ ὁ Φρύγιος ἢ <καὶ> τρικόρυθος Αἴας, ὃν εἶδον εἶδον ἐν πύλαις Πριαμίσι· φας- γάνων δ’ ἀκμὰς συνήψαμεν.
τότε δὴ τότε διαπρεπεῖς †ἐγένοντο Φρύγες ὅσον Ἄρεος ἀλκὰν† ἥσσονες Ἑλλάδος ἐγενόμεθ’ αἰχμᾶς, ὁ μὲν οἰχόμενος φυγάς, ὁ δὲ νέκυς ὤν, ὁ δὲ τραῦμα φέρων, ὁ δὲ λισσόμενος, θανάτου προβολάν· νεκροὶ δ’ ἔπιπτον, οἱ δ’ ἔμελλον, οἱ δ’ ἔκεινθ’· ὑπὸ σκότον δ’ ἐφεύγομεν.
ἔμολε δ’ ἁ τάλαιν’ Ἑρμιόνα δόμους ἐπὶ φόνωι χαμαιπετεῖ ματρὸς ἅ νιν ἔτεκεν τλάμων.
ἄθυρσοι δ’ οἷά νιν †δραμόντε βάκχαι σκύμνον ἐν χεροῖν† ὀρείαν ξυνήρπασαν· πάλιν δὲ τᾶς Διὸς κόρας ἐπὶ σφαγὰν ἔτεινον· ἁ δ’ [ἐκ θαλάμων] ἐγένετο διαπρὸ δωμάτων ἄφαντος, ὦ Ζεῦ καὶ Γᾶ καὶ Φῶς καὶ Νύξ, ἤτοι φαρμάκοις ἢ μάγων τέχναις ἢ θεῶν κλοπαῖς.
τὰ δ’ ὕστερ’ οὐκέτ’ οἶδα· δραπέταν γὰρ ἐξ- έκλεπτον ἐκ δόμων πόδα.
πολύπονα δὲ πολύπονα πάθεα Μενέλας ἀνσχόμενος ἀνόνατον <ἀνόνατον> ἀπο- <πρὸ> Τροίας ἔλαβε τὸν Ἑλένας γάμον.
καὶ μὴν ἀμείβει καινὸν ἐκ καινῶν τόδε· ξιφηφόρον γὰρ εἰσορῶ πρὸ δωμάτων βαίνοντ’ Ὀρέστην ἐπτοημένωι ποδί.
ποῦ ’στιν οὗτος ὃς πέφευγεν ἐκ δόμων τοὐμὸν ξίφος; προσκυνῶ σ’, ἄναξ, νόμοισι βαρβάροισι προσπίτνων.
οὐκ ἐν Ἰλίωι τάδ’ ἐστὶν ἀλλ’ ἐν Ἀργείαι χθονί.
πανταχοῦ ζῆν ἡδὺ μᾶλλον ἢ θανεῖν τοῖς σώφροσιν.
οὔτι που κραυγὴν ἔθηκας, Μενέλεων βοηδρομεῖν; σοὶ μὲν οὖν ἔγωγ’ ἀμύνειν· ἀξιώτερος γὰρ εἶ.
ἐνδίκως ἡ Τυνδάρειος ἆρα παῖς διώλλυτο; ἐνδικώτατ’, εἴ γε λαιμοὺς εἶχε τριπτύχους θενεῖν.
δειλίαι γλώσσηι χαρίζηι, τἄνδον οὐχ οὕτω φρονῶν.
οὐ γάρ, ἥτις Ἑλλάδ’ αὐτοῖς Φρυξὶ διελυμήνατο; ὄμοσον (εἰ δὲ μή, κτενῶ σε) μὴ λέγειν ἐμὴν χάριν.
τὴν ἐμὴν ψυχὴν κατώμοσ’, ἣν ἂν εὐορκοῖμ’ ἐγώ.
ὧδε κἀν Τροίαι σίδηρος πᾶσι Φρυξὶν ἦν φόβος; ἄπεχε φάσγανον· πέλας γὰρ δεινὸν ἀνταυγεῖ φόνον.
μὴ πέτρος γένηι δέδοικας ὥστε Γοργόν’ εἰσιδών; μὴ μὲν οὖν νεκρός· τὸ Γοργοῦς δ’ οὐ κάτοιδ’ ἐγὼ κάρα.
δοῦλος ὢν φοβῆι τὸν Ἅιδην, ὅς σ’ ἀπαλλάξει κακῶν; πᾶς ἀνήρ, κἂν δοῦλος ἦι τις, ἥδεται τὸ φῶς ὁρῶν.
εὖ λέγεις· σώιζει σε σύνεσις. ἀλλὰ βαῖν’ ἔσω δόμων.
οὐκ ἄρα κτενεῖς μ’; ἀφεῖσαι. καλὸνἔπος λέγεις τόδε.
ἀλλὰ μεταβουλευσόμεσθα. τοῦτο δ’ οὐ καλῶς λέγεις.
μῶρος, εἰ δοκεῖς με τλῆναί σ’ ἂν καθαιμάξαι δέρην· οὔτε γὰρ γυνὴ πέφυκας οὔτ’ ἐν ἀνδράσιν σύ γ’ εἶ.
τοῦ δὲ μὴ στῆσαί σε κραυγὴν οὕνεκ’ ἐξῆλθον δόμων· ὀξὺ γὰρ βοῆς ἀκοῦσαν Ἄργος ἐξεγείρεται.
Μενέλεων δ’ οὐ τάρβος ἡμῖν ἀναλαβεῖν ἔσω ξίφους· ἀλλ’ ἴτω ξανθοῖς ἐπ’ ὤμων βοστρύχοις γαυρούμενος.
[εἰ γὰρ Ἀργείους ἐπάξει τοῖσδε δώμασιν λαβών, τὸν Ἑλένης φόνον διώκων, κἀμὲ μὴ σώιζειν θέληι σύγγονόν τ’ ἐμὴν Πυλάδην τε τὸν τάδε ξυνδρῶντάμοι, παρθένον τε καὶ δάμαρτα δύο νεκρὼ κατόψεται.] ἰὼ ἰὼ τύχα, ἕτερον εἰς ἀγῶν’ ἕτερον αὖ δόμος φοβερὸν ἀμφὶ τοὺς Ἀτρείδας πίτνει.
τί δρῶμεν; ἀγγέλλωμεν ἐς πόλιν τάδε ἢ σῖγ’ ἔχωμεν; ἀσφαλέστερον, φίλαι.
ἴδε πρὸ δωμάτων ἴδε προκηρύσσει θοάζων ὅδ’ αἰθέρος ἄνω καπνός.
ἅπτουσι πεύκας ὡς πυρώσοντες δόμους τοὺς Τανταλείους οὐδ’ ἀφίστανται φόνου.
τέλος ἔχει δαίμων βροτοῖς, τέλος ὅπαι θέληι.
μεγάλα δέ τις ἁ δύναμις καὶ ἀλαστόρων· ἔπεσ’ ἔπεσε μέλαθρα τάδε δι’ αἱμάτων διὰ τὸ Μυρτίλου πέσημ’ ἐκ δίφρου.
ἀλλὰ μὴν καὶ τόνδε λεύσσω Μενέλεων δόμων πέλας ὀξύπουν, ἠισθημένον που τὴν τύχην ἣ νῦν πάρα.
οὐκέτ’ ἂν φθάνοιτε κλῆιθρα συμπεραίνοντες μοχλοῖς, ὦ κατὰ στέγας Ἀτρεῖδαι. δεινὸν εὐτυχῶν ἀνὴρ πρὸς κακῶς πράσσοντας, ὡς σὺ νῦν, Ὀρέστα, δυστυχεῖς.
ἥκω κλυὼν τὰ δεινὰ καὶ δραστήρια δισσοῖν λεόντοιν· οὐ γὰρ ἄνδρ’ αὐτὼ καλῶ.
[ἤκουσα γὰρ δὴ τὴν ἐμὴν ξυνάορον ὡς οὐ τέθνηκεν ἀλλ’ ἄφαντος οἴχεται, κενὴν ἀκούσας βάξιν, ἣν φόβωι σφαλεὶς ἤγγειλέ μοί τις. ἀλλὰ τοῦ μητροκτόνου τεχνάσματ’ ἐστὶ ταῦτα καὶ πολὺς γέλως.] ἀνοιγέτω τις δῶμα· προσπόλοις λέγω ὠθεῖν πύλας τάσδ’, ὡς ἂν ἀλλὰ παῖδ’ ἐμὴν ῥυσώμεθ’ ἀνδρῶν ἐκ χερῶν μιαιφόνων [καὶ τὴν τάλαιναν ἀθλίαν δάμαρτ’ ἐμὴν λάβωμεν, ἧι δεῖ ξυνθανεῖν ἐμῆι χερὶ τοὺς διολέσαντας τὴν ἐμὴν ξυνάορον].
οὗτος σύ, κλήιθρων τῶνδε μὴ ψαύσηις χερί· Μενέλαον εἶπον, ὃς πεπύργωσαι θράσει· ἢ τῶιδε θριγκῶι κρᾶτα συνθραύσω σέθεν, ῥήξας παλαιὰ γεῖσα, τεκτόνων πόνον.
μοχλοῖς δ’ ἄραρε κλῆιθρα, σῆς βοηδρόμου σπουδῆς ἅ σ’ εἴρξει, μὴ δόμων ἔσω περᾶν.
ἔα, τί χρῆμα; λαμπάδων ὁρῶ σέλας, δόμων δ’ ἐπ’ ἄκρων τούσδε πυργηρουμένους, ξίφος δ’ ἐμῆς θυγατρὸς ἐπίφρουρον δέρηι.
πότερον ἐρωτᾶν ἢ κλύειν ἐμοῦ θέλεις; οὐδέτερ’· ἀνάγκη δ’ ὡς ἔοικέ σου κλύειν.
μέλλω κτανεῖν σου θυγατέρ’, εἰ βούληι μαθεῖν.
Ἑλένην φονεύσας ἐπὶ φόνωι πράσσεις φόνον; εἰ γὰρ κατέσχον μὴ θεῶν κλεφθεὶς ὕπο.
ἀρνῆι κατακτὰς κἀφ’ ὕβρει λέγεις τάδε; λυπράν γε τὴν ἄρνησιν· εἰ γὰρ ὤφελον ...
τί χρῆμα δρᾶσαι; παρακαλεῖς γὰρ ἐς φόβον.
τὴν Ἑλλάδος μιάστορ’ εἰς Ἅιδου βαλεῖν.
ἀπόδος δάμαρτος νέκυν, ὅπως χώσω τάφωι.
θεοὺς ἀπαίτει· παῖδα δὲ κτενῶ σέθεν.
[ ὁ μητροφόντης ἐπὶ φόνωι πράσσεις φόνον; ὁ πατρὸς ἀμύντωρ, ὃν σὺ προύδωκας θανεῖν.] οὐκ ἤρκεσέν σοι τὸ παρὸν αἷμα μητέρος; οὐκ ἂν κάμοιμι τὰς κακὰς κτείνων ἀεί.
ἦ καὶ σύ, Πυλάδη, τῶιδε κοινωνεῖς φόνου; φησὶν σιωπῶν· ἀρκέσω δ’ ἐγὼ λέγων.
ἀλλ’ οὔτι χαίρων, ἤν γε μὴ φύγηις πτεροῖς.
οὐ φευξόμεσθα, πυρὶ δ’ ἀνάψομεν δόμους.
ἦ γὰρ πατρῶιον δῶμα πορθήσεις τόδε; ὡς μή γ’ ἔχηις σύ, τήνδ’ ἐπισφάξας πυρί.
κτεῖν’· ὡς κτανών γε τῶνδέ μοι δώσεις δίκην.
[ ἔσται τάδ’. ἆ ἆ, μηδαμῶς δράσηις τάδε.] σίγα νυν, ἀνέχου δ’ ἐνδίκως πράσσων κακῶς.
ἄπαιρε θυγατρὸς φάσγανον. ψευδὴς ἔφυς.
ἀλλὰ κτενεῖς μου θυγατέρ’; οὐ ψευδὴς ἔτ’ εἶ.
οἴμοι, τί δράσω; πεῖθ’ ἐς Ἀργείους μολών ...
πειθὼ τίν’; ἡμᾶς μὴ θανεῖν αἰτοῦ πόλιν.
ἢ παῖδά μου φονεύσεθ’; ὧδ’ ἔχει τάδε.
ἦ γὰρ δίκαιον ζῆν σε; καὶ κρατεῖν γε γῆς.
ποίας; ἐν Ἄργει τῶιδε τῶι Πελασγικῶι.
εὖ γοῦν θίγοις ἂν χερνίβων ... τί δὴ γὰρ οὔ; καὶ σφάγια πρὸ δορὸς καταβάλοις. σὺ δ’ ἂν καλῶς; ἁγνὸς γάρ εἰμι χεῖρας. ἀλλ’ οὐ τὰς φρένας.
τίς δ’ ἂν προσείποι σ’; ὅστις ἐστὶ φιλοπάτωρ.
ὅστις δὲ τιμᾶι μητέρ’; εὐδαίμων ἔφυ.
οὔκουν σύ γ’. οὐ γὰρ ἁνδάνουσιν αἱ κακαί.
ὦ τλῆμον Ἑλένη ... τἀμὰ δ’ οὐχὶ τλήμονα; σφάγιον ἐκόμισά σ’ ἐκ Φρυγῶν ... εἰ γὰρ τόδ’ ἦν.
πόνους πονήσας μυρίους. πλήν γ’ εἰς ἐμέ.
πέπονθα δεινά. τότε γὰρ ἦσθ’ ἀνωφελής.
ἔχεις με. σαυτὸν σύ γ’ ἔλαβες κακὸς γεγώς.
ἀλλ’ εἷ’, ὕφαπτε δώματ’, Ἠλέκτρα, τάδε, σύ τ’, ὦ φίλων μοι τῶν ἐμῶν σαφέστατε, Πυλάδη, κάταιθε γεῖσα τειχέων τάδε.
ὦ γαῖα Δαναῶν ἱππίου τ’ Ἄργους κτίται, οὐχ εἷ’ ἐνόπλωι ποδὶ βοηδρομήσετε; πᾶσαν γὰρ ὑμῶν ὅδε βιάζεται πόλιν ζῆν, αἷμα μητρὸς μυσαρὸν ἐξειργασμένος.
Μενέλαε, παῦσαι λῆμ’ ἔχων τεθηγμένον· Φοῖβός σ’ ὁ Λητοῦς παῖς ὅδ’ ἐγγὺς ὢν καλῶ· σύ θ’ ὃς ξιφήρης τῆιδ’ ἐφεδρεύεις κόρηι, Ὀρέσθ’, ἵν’ εἰδῆις οὓς φέρων ἥκω λόγους.
Ἑλένην μέν, ἣν σὺ διολέσαι πρόθυμος ὢν ἥμαρτες, ὀργὴν Μενέλεωι ποιούμενος, [ἥδ’ ἐστὶν ἣν ὁρᾶτ’ ἐν αἰθέρος πτυχαῖς, σεσωμένη τε κοὐ θανοῦσα πρὸς σέθεν.] ἐγώ νιν ἐξέσωσα χὐπὸ φασγάνου τοῦ σοῦ κελευσθεὶς ἥρπασ’ ἐκ Διὸς πατρός.
Ζηνὸς γὰρ οὖσαν ζῆν νιν ἄφθιτον χρεών, Κάστορί τε Πολυδεύκει τ’ ἐν αἰθέρος πτυχαῖς σύνθακος ἔσται, ναυτίλοις σωτήριος.
[ἄλλην δὲ νύμφην ἐς δόμους κτῆσαι λαβών.] ἐπεὶ θεοὶ τῶι τῆσδε καλλιστεύματι Ἕλληνας εἰς ἓν καὶ Φρύγας συνήγαγον θανάτους τ’ ἔθηκαν, ὡς ἀπαντλοῖεν χθονὸς ὕβρισμα θνητῶν ἀφθόνου πληρώματος.
τὰ μὲν καθ’ Ἑλένην ὧδ’ ἔχει· σὲ δ’ αὖ χρεών, Ὀρέστα, γαίας τῆσδ’ ὑπερβαλόνθ’ ὅρους Παρράσιον οἰκεῖν δάπεδον ἐνιαυτοῦ κύκλον· κεκλήσεται δὲ σῆς φυγῆς ἐπώνυμον [Ἀζᾶσιν Ἀρκάσιν τ’ Ὀρέστειον καλεῖν].
ἐνθένδε δ’ ἐλθὼν τὴν Ἀθηναίων πόλιν δίκην ὑπόσχες αἵματος μητροκτόνου Εὐμενίσι τρισσαῖς· θεοὶ δέ σοι δίκης βραβῆς πάγοισιν ἐν Ἀρείοισιν εὐσεβεστάτην ψῆφον διοίσουσ’, ἔνθα νικῆσαί σε χρή.
ἐφ’ ἧς δ’ ἔχεις, Ὀρέστα, φάσγανον δέρηι, γῆμαι πέπρωταί σ’ Ἑρμιόνην· ὃς δ’ οἴεται Νεοπτόλεμος γαμεῖν νιν, οὐ γαμεῖ ποτε· θανεῖν γὰρ αὐτῶι μοῖρα Δελφικῶι ξίφει, δίκας Ἀχιλλέως πατρὸς ἐξαιτοῦντά με.
Πυλάδηι δ’ ἀδελφῆς λέκτρον, ὧι ποτ’ ἤινεσας, δός· ὁ δ’ ἐπιών νιν βίοτος εὐδαίμων μένει.
Ἄργους δ’ Ὀρέστην, Μενέλεως, ἔα κρατεῖν, ἐλθὼν δ’ ἄνασσε Σπαρτιάτιδος χθονός, φερνὰς ἔχων δάμαρτος, ἥ σε μυρίοις πόνοις διδοῦσα δεῦρ’ ἀεὶ διήνυσεν.
τὰ πρὸς πόλιν δὲ τῶιδ’ ἐγὼ θήσω καλῶς, ὅς νιν φονεῦσαι μητέρ’ ἐξηνάγκασα.
ὦ Λοξία μαντεῖε, σῶν θεσπισμάτων οὐ ψευδόμαντις ἦσθ’ ἄρ’ ἀλλ’ ἐτήτυμος.
καίτοι μ’ ἐσήιει δεῖμα, μή τινος κλύων ἀλαστόρων δόξαιμι σὴν κλύειν ὄπα.
ἀλλ’ εὖ τελεῖται, πείσομαι δὲ σοῖς λόγοις· ἰδού, μεθίημ’ Ἑρμιόνην ἀπὸ σφαγῆς, καὶ λέκτρ’ ἐπήινεσ’, ἡνίκ’ ἂν διδῶι πατήρ.
ὦ Ζηνὸς Ἑλένη χαῖρε παῖ· ζηλῶ δέ σε θεῶν κατοικήσουσαν ὄλβιον δόμον.
Ὀρέστα, σοὶ δὲ παῖδ’ ἐγὼ κατεγγυῶ, Φοίβου λέγοντος· εὐγενὴς δ’ ἀπ’ εὐγενοῦς γήμας ὄναιο καὶ σὺ χὠ διδοὺς ἐγώ.
χωρεῖτέ νυν ἕκαστος οἷ προστάσσομεν νείκους τε διαλύεσθε. πείθεσθαι χρεών.
κἀγὼ τοιοῦτος· σπένδομαι δὲ συμφοραῖς, Μενέλαε, καὶ σοῖς, Λοξία, θεσπίσμασιν.
ἴτε νυν καθ’ ὁδόν, τὴν καλλίστην θεῶν Εἰρήνην τιμῶντες· ἐγὼ δ’ Ἑλένην Ζηνὸς μελάθροις πελάσω, λαμπρῶν ἄστρων πόλον ἐξανύσας, ἔνθα παρ’ Ἥραι τῆι θ’ Ἡρακλέους Ἥβηι πάρεδρος θεὸς ἀνθρώποις ἔσται σπονδαῖς ἔντιμος ἀεί, σὺν Τυνδαρίδαις τοῖς Διὸς ὑγρᾶς ναύταις μεδέουσα θαλάσσης.
[ ὦ μέγα σεμνὴ Νίκη τὸν ἐμὸν βίοτον κατέχοις καὶ μὴ λήγοις στεφανοῦσα.] [Ὦ τὴν ἐν ἄστροις οὐρανοῦ τέμνων ὁδὸν καὶ χρυσοκολλήτοισιν ἐμβεβὼς δίφροις] Ἥλιε, θοαῖς ἵπποισιν εἱλίσσων φλόγα, ὡς δυστυχῆ Θήβαισι τῆι τόθ’ ἡμέραι ἀκτῖν’ ἐφῆκας, Κάδμος ἡνίκ’ ἦλθε γῆν τήνδ’, ἐκλιπὼν Φοίνισσαν ἐναλίαν χθόνα· ὃς παῖδα γήμας Κύπριδος Ἁρμονίαν ποτὲ Πολύδωρον ἐξέφυσε, τοῦ δὲ Λάβδακον φῦναι λέγουσιν, ἐκ δὲ τοῦδε Λάιον.
ἐγὼ δὲ παῖς μὲν κλήιζομαι Μενοικέως, [Κρέων τ’ ἀδελφὸς μητρὸς ἐκ μιᾶς ἔφυ,] καλοῦσι δ’ Ἰοκάστην με· τοῦτο γὰρ πατὴρ ἔθετο. γαμεῖ δὲ Λάιός μ’· ἐπεὶ δ’ ἄπαις ἦν χρόνια λέκτρα τἄμ’ ἔχων ἐν δώμασιν, ἐλθὼν ἐρωτᾶι Φοῖβον ἐξαιτεῖ θ’ ἅμα παίδων ἐς οἴκους ἀρσένων κοινωνίαν.
ὁ δ’ εἶπεν· Ὦ Θήβαισιν εὐίπποις ἄναξ, μὴ σπεῖρε τέκνων ἄλοκα δαιμόνων βίαι· εἰ γὰρ τεκνώσεις παῖδ’, ἀποκτενεῖ σ’ ὁ φύς, καὶ πᾶς σὸς οἶκος βήσεται δι’ αἵματος.
ὁ δ’ ἡδονῆι ’νδοὺς ἔς τε βακχείαν πεσὼν ἔπειρεν ἡμῖν παῖδα, καὶ σπείρας †βρέφος† γνοὺς τἀμπλάκημα τοῦ θεοῦ τε τὴν φάτιν, λειμῶν’ ἐς Ἥρας καὶ Κιθαιρῶνος λέπας δίδωσι βουκόλοισιν ἐκθεῖναι βρέφος [σφυρῶν σιδηρᾶ κέντρα διαπείρας μέσων· ὅθεν νιν Ἑλλὰς ὠνόμαζεν Οἰδίπουν].
Πολύβου δέ νιν λαβόντες ἱπποβουκόλοι φέρουσ’ ἐς οἴκους ἔς τε δεσποίνης χέρας ἔθηκαν. ἡ δὲ τὸν ἐμὸν ὠδίνων πόνον μαστοῖς ὑφεῖτο καὶ πόσιν πείθει τεκεῖν.
ἤδη δὲ πυρσαῖς γένυσιν ἐξανδρούμενος παῖς οὑμὸς ἢ γνοὺς ἤ τινος μαθὼν πάρα ἔστειχε τοὺς φύσαντας ἐκμαθεῖν θέλων πρὸς δῶμα Φοίβου, Λάιός θ’ οὑμὸς πόσις τὸν ἐκτεθέντα παῖδα μαστεύων μαθεῖν εἰ μηκέτ’ εἴη, καὶ ξυνάπτετον πόδα ἐς ταὐτὸν ἄμφω Φωκίδος σχιστῆς ὁδοῦ.
καί νιν κελεύει Λαΐου τροχηλάτης· Ὦ ξένε, τυράννοις ἐκποδὼν μεθίστασο.
ὁ δ’ εἷρπ’ ἄναυδος, μέγα φρονῶν· πῶλοι δέ νιν χηλαῖς τένοντας ἐξεφοίνισσον ποδῶν.
ὅθεν (τί τἀκτὸς τῶν κακῶν με δεῖ λέγειν;) παῖς πατέρα καίνει καὶ λαβὼν ὀχήματα Πολύβωι τροφεῖ δίδωσιν. ὡς δ’ ἐπεζάρει Σφὶγξ ἁρπαγαῖσι πόλιν ἐμός τ’ οὐκ ἦν πόσις, Κρέων ἀδελφὸς τἀμὰ κηρύσσει λέχη, ὅστις σοφῆς αἴνιγμα παρθένου μάθοι, τούτωι ξυνάψειν λέκτρα. τυγχάνει δέ πως μούσας ἐμὸς παῖς Οἰδίπους Σφιγγὸς μαθών, [ὅθεν τύραννος τῆσδε γῆς καθίσταται καὶ σκῆπτρ’ ἔπαθλα τῆσδε λαμβάνει χθονός,] γαμεῖ δὲ τὴν τεκοῦσαν οὐκ εἰδὼς τάλας οὐδ’ ἡ τεκοῦσα παιδὶ συγκοιμωμένη.
τίκτω δὲ παῖδας παιδὶ δύο μὲν ἄρσενας, Ἐτεοκλέα κλεινήν τε Πολυνείκους βίαν, κόρας τε δισσάς· τὴν μὲν Ἱσμήνην πατὴρ ὠνόμασε, τὴν δὲ πρόσθεν Ἀντιγόνην ἐγώ.
μαθὼν δὲ τἀμὰ λέκτρα μητρώιων γάμων ὁ πάντ’ ἀνατλὰς Οἰδίπους παθήματα ἐς ὄμμαθ’ αὑτοῦ δεινὸν ἐμβάλλει φόνον χρυσηλάτοις πόρπαισιν αἱμάξας κόρας.
ἐπεὶ δὲ τέκνων γένυς ἐμῶν σκιάζεται, κλήιθροις ἔκρυψαν πατέρ’, ἵν’ ἀμνήμων τύχη γένοιτο πολλῶν δεομένη σοφισμάτων.
ζῶν δ’ ἔστ’ ἐν οἴκοις· πρὸς δὲ τῆς τύχης νοσῶν ἀρὰς ἀρᾶται παισὶν ἀνοσιωτάτας, θηκτῶι σιδήρωι δῶμα διαλαχεῖν τόδε.
τὼ δ’ ἐς φόβον πεσόντε, μὴ τελεσφόρους εὐχὰς θεοὶ κραίνωσιν οἰκούντοιν ὁμοῦ, ξυμβάντ’ ἔταξαν τὸν νεώτερον πάρος φεύγειν ἑκόντα τήνδε Πολυνείκη χθόνα, Ἐτεοκλέα δὲ σκῆπτρ’ ἔχειν μένοντα γῆς, ἐνιαυτὸν ἀλλάσσοντ’. ἐπεὶ δ’ ἐπὶ ζυγοῖς καθέζετ’ ἀρχῆς, οὐ μεθίσταται θρόνων, φυγάδα δ’ ἀπωθεῖ τῆσδε Πολυνείκη χθονός.
ὁ δ’ Ἄργος ἐλθών, κῆδος Ἀδράστου λαβών, πολλὴν ἀθροίσας ἀσπίδ’ Ἀργείων ἄγει· ἐπ’ αὐτὰ δ’ ἐλθὼν ἑπτάπυλα τείχη τάδε πατρῶι’ ἀπαιτεῖ σκῆπτρα καὶ μέρη χθονός.
ἐγὼ δ’ ἔριν λύουσ’ ὑπόσπονδον μολεῖν ἔπεισα παιδὶ παῖδα πρὶν ψαῦσαι δορός.
ἥξειν δ’ ὁ πεμφθείς φησιν αὐτὸν ἄγγελος.
ἀλλ’, ὦ φαεννὰς οὐρανοῦ ναίων πτυχὰς Ζεῦ, σῶσον ἡμᾶς, δὸς δὲ σύμβασιν τέκνοις.
χρῆν δ’, εἰ σοφὸς πέφυκας, οὐκ ἐᾶν βροτῶν τὸν αὐτὸν αἰεὶ δυστυχῆ καθεστάναι.
ὦ κλεινὸν οἴκοις Ἀντιγόνη θάλος πατρί, ἐπεί σε μήτηρ παρθενῶνας ἐκλιπεῖν μεθῆκε μελάθρων ἐς διῆρες ἔσχατον στράτευμ’ ἰδεῖν Ἀργεῖον ἱκεσίαισι σαῖς, ἐπίσχες, ὡς ἂν προυξερευνήσω στίβον, μή τις πολιτῶν ἐν τρίβωι φαντάζεται, κἀμοὶ μὲν ἔλθηι φαῦλος ὡς δούλωι ψόγος, σοὶ δ’ ὡς ἀνάσσηι· πάντα δ’ ἐξειδὼς φράσω ἅ τ’ εἶδον εἰσήκουσά τ’ Ἀργείων πάρα, σπονδὰς ὅτ’ ἦλθον σῶι κασιγνήτωι φέρων ἐνθένδ’ ἐκεῖσε δεῦρό τ’ αὖ κείνου πάρα.
ἀλλ’ οὔτις ἀστῶν τοῖσδε χρίμπτεται δόμοις, κέδρου παλαιὰν κλίμακ’ ἐκπέρα ποδί· σκόπει δὲ πεδία καὶ παρ’ Ἱσμηνοῦ ῥοὰς Δίρκης τε νᾶμα πολεμίων στράτευμ’ ὅσον.
ὄρεγέ νυν ὄρεγε γεραιὰν νέαι χεῖρ’ ἀπὸ κλιμάκων ποδὸς ἴχνος ἐπαντέλλων.
ἰδού, ξύναψον, παρθέν’· ἐς καιρὸν δ’ ἔβης· κινούμενον γὰρ τυγχάνει Πελασγικὸν στράτευμα, χωρίζουσι δ’ ἀλλήλων λόχους.
ἰὼ πότνια παῖ Λατοῦς Ἑκάτα, κατάχαλκον ἅπαν πεδίον ἀστράπτει.
οὐ γάρ τι φαύλως ἦλθε Πολυνείκης χθόνα, πολλοῖς μὲν ἵπποις, μυρίοις δ’ ὅπλοις βρέμων.
ἆρα †πύλαι κλήιθροις χαλκόδετά τ’ ἔμβολα† λαϊνέοισιν Ἀμφίονος ὀργάνοις τείχεος ἥρμοσται; θάρσει· τά γ’ ἔνδον ἀσφαλῶς ἔχει πόλις.
[ἀλλ’ εἰσόρα τὸν πρῶτον, εἰ βούληι μαθεῖν.] τίς οὗτος ὁ λευκολόφας, πρόπαρ ὃς ἁγεῖται στρατοῦ πάγχαλκον ἀσπίδ’ ἀμφὶ βραχίονι κουφίζων; [ λοχαγός, ὦ δέσποινα. τίς πόθεν γεγώς; αὔδασον, ὦ γεραιέ, τίς ὀνομάζεται;] οὗτος Μυκηναῖος μὲν αὐδᾶται γένος, Λερναῖα δ’ οἰκεῖ νάμαθ’, Ἱππομέδων ἄναξ.
ἒ ἔ,ὡς γαῦρος, ὡς φοβερὸς εἰσιδεῖν, γίγαντι γηγενέται προσόμοιος, ἀστερωπὸς <ὥσπερ> ἐν γραφαῖσιν, οὐχὶ πρόσφορος ἁμερίωι γένναι.
τὸν δ’ ἐξαμείβοντ’ οὐχ ὁρᾶις Δίρκης ὕδωρ; [λοχαγόν; ἄλλος ἄλλος ὅδε τευχέων τρόπος.] τίς δ’ οὗτός ἐστι; παῖς μὲν Οἰνέως ἔφυ Τυδεύς, Ἄρη δ’ Αἰτωλὸν ἐν στέρνοις ἔχει.
οὗτος ὁ τᾶς Πολυνείκεος, ὦ γέρον, αὐτοκασιγνήται νύμφας ὁμόγαμος κυρεῖ; ὡς ἀλλόχρως ὅπλοισι, μειξοβάρβαρος.
σακεσφόροι γὰρ πάντες Αἰτωλοί, τέκνον, λόγχαις τ’ ἀκοντιστῆρες εὐστοχώτατοι.
[ σὺ δ’, ὦ γέρον, πῶς αἰσθάνηι σαφῶς τάδε; σημεῖ’ ἰδὼν τότ’ ἀσπίδων ἐγνώρισα, σπονδὰς ὅτ’ ἦλθον σῶι κασιγνήτωι φέρων· ἃ προσδεδορκὼς οἶδα τοὺς ὡπλισμένους.] τίς δ’ οὗτος ἀμφὶ μνῆμα τὸ Ζήθου περᾶι καταβόστρυχος, ὄμμασι γοργὸς εἰσιδεῖν νεανίας, λοχαγός, ὡς ὄχλος νιν ὑστέρωι ποδὶ πάνοπλος ἀμφέπει; ὅδ’ ἐστὶ Παρθενοπαῖος, Ἀταλάντης γόνος.
ἀλλά νιν ἁ κατ’ ὄρη μετὰ ματέρος Ἄρτεμις ἱεμένα τόξοις δαμάσασ’ ὀλέσειεν, ὃς ἐπ’ ἐμὰν πόλιν ἔβα πέρσων.
εἴη τάδ’, ὦ παῖ. σὺν δίκηι δ’ ἥκουσι γῆν· ὃ καὶ δέδοικα μὴ σκοπῶσ’ ὀρθῶς θεοί.
ποῦ δ’ ὃς ἐμοὶ μιᾶς ἐγένετ’ ἐκ ματρὸς πολυπόνωι μοίραι; ὦ φίλτατ’, εἰπέ, ποῦ ’στι Πολυνείκης, γέρον; ἐκεῖνος ἑπτὰ παρθένων τάφου πέλας Νιόβης Ἀδράστωι πλησίον παραστατεῖ.
ὁρᾶις; ὁρῶ δῆτ’ οὐ σαφῶς, ὁρῶ δέ πως μορφῆς τύπωμα στέρνα τ’ ἐξεικασμένα.
ἀνεμώκεος εἴθε δρόμον νεφέλας ποσὶν ἐξανύσαιμι δι’ αἰθέρος πρὸς ἐμὸν ὁμογενέτορα, περὶ δ’ ὠλένας δέραι φιλτάται βάλοιμεν χρόνωι, φυγάδα μέλεον. ὡς ὅπλοισι χρυσέοισιν ἐκπρεπής, γέρον, ἑώιοις ὅμοια φλεγέθων βολαῖς.
ἥξει δόμους τούσδ’, ὥστε σ’ ἐμπλῆσαι χαρᾶς, ἔνσπονδος. οὗτος δ’, ὦ γεραιέ, τίς κυρεῖ, ὃς ἅρμα λευκὸν ἡνιοστροφεῖ βεβώς; ὁ μάντις Ἀμφιάραος, ὦ δέσποιν’, ὅδε· σφάγια δ’ ἅμ’ αὐτῶι, γῆι φιλαιμάτωι ῥοαί.
ὦ λιπαροζώνου θύγατερ †Ἀελίου Σελαναία χρυσεόκυκλον φέγγος†, ὡς ἀτρεμαῖα κέντρα †καὶ σώφρονα πώλοις μεταφέρων ἰθύνει†.
ποῦ δ’ ὃς τὰ δεινὰ τῆιδ’ ἐφυβρίζει πόλει Καπανεύς; ἐκεῖνος προσβάσεις τεκμαίρεται πύργων, ἄνω τε καὶ κάτω τείχη μετρῶν.
ἰὼΝέμεσι καὶ Διὸς βαρύβρομοι βρονταὶ κεραύνιόν τε φῶς αἰθαλόεν, σύ τοι μεγαλαγορίαν ὑπεράνορα κοιμίζεις· ὅδ’ ἐστὶν αἰχμαλωτίδας ὃς δορὶ Θηβαίας †Μυκήνηισι Λερναίαι τε δώσειν τριαίναι Ποσειδανίοις Ἀμυμωνίοις ὕδασι δουλείαν περιβαλών†.
μήποτε μήποτε τάνδ’, ὦ πότνια, χρυσεοβόστρυχον ὦ Διὸς ἔρνος Ἄρτεμι, δουλοσύναν τλαίην.
ὦ τέκνον, ἔσβα δῶμα καὶ κατὰ στέγας ἐν παρθενῶσι μίμνε σοῖς, ἐπεὶ πόθου ἐς τέρψιν ἦλθες ὧν ἔχρηιζες εἰσιδεῖν.
ὄχλος γάρ, ὡς ταραγμὸς εἰσῆλθεν πόλιν, χωρεῖ γυναικῶν πρὸς δόμους τυραννικούς· φιλόψογον δὲ χρῆμα θηλειῶν ἔφυ, σμικράς τ’ ἀφορμὰς ἢν λάβωσι τῶν λόγων πλείους ἐπεσφέρουσιν· ἡδονὴ δέ τις γυναιξὶ μηδὲν ὑγιὲς ἀλλήλας λέγειν.
Τύριον οἶδμα λιποῦσ’ ἔβαν ἀκροθίνια Λοξίαι Φοινίσσας ἀπὸ νάσου Φοίβωι δούλα μελάθρων, ἵν’ ὑπὸ δειράσι νιφοβόλοις παρνασσοῦ κατενάσθη, Ἰόνιον κατὰ πόντον ἐλά- ται πλεύσασα περιρρύτων ὑπὲρ ἀκαρπίστων πεδίων Σικελίας Ζεφύρου πνοαῖς ἱππεύσαντος ἐν οὐρανῶι κάλλιστον κελάδημα.
πόλεος ἐκπροκριθεῖσ’ ἐμᾶς καλλιστεύματα Λοξίαι Καδμείαν ἔμολον γᾶν, κλεινῶν Ἀγηνοριδᾶν ὁμογενεῖς ἐπὶ Λαΐου πεμφθεῖσ’ ἐνθάδε πύργους.
ἴσα δ’ ἀγάλμασι χρυσοτεύ- κτοις Φοίβωι λάτρις ἐγενόμαν· ἔτι δὲ Κασταλίας ὕδωρ περιμένει με κόμας ἐμᾶς δεῦσαι παρθένιον χλιδὰν Φοιβείαισι λατρείαις.
ὦ λάμπουσα πέτρα πυρὸς δικορύφων σέλας ὑπὲρ ἄκρων βακχεῖον Διονύσου, οἴνα θ’ ἃ καθαμέριον στάζεις, τὸν πολύκαρπον οἰνάνθας ἱεῖσα βότρυν, ζάθεά τ’ ἄντρα δράκοντος οὔ- ρειαί τε σκοπιαὶ θεᾶν νιφόβολόν τ’ ὄρος ἱερόν, εἱ- λίσσων ἀθανάτους θεοῦ χορὸς γενοίμαν ἄφοβος παρὰ μεσόμφαλα γύαλα Φοί- βου Δίρκαν προλιποῦσα.
νῦν δέ μοι πρὸ τειχέων θούριος μολὼν Ἄρης αἷμα δάιον φλέγει τᾶιδ’, ὃ μὴ τύχοι, πόλει· κοινὰ γὰρ φίλων ἄχη, κοινὰ δ’, εἴ τι πείσεται ἑπτάπυργος ἅδε γᾶ, Φοινίσσαι χώραι. φεῦ φεῦ.
κοινὸν αἷμα, κοινὰ τέκεα τᾶς κερασφόρου πέφυκεν Ἰοῦς· ὧν μέτεστί μοι πόνων.
ἀμφὶ δὲ πτόλιν νέφος ἀσπίδων πυκνὸν φλέγει, σῆμα φοινίου μάχας, ἃν Ἄρης τάχ’ εἴσεται παισὶν Οἰδίπου φέρων πημονὰν Ἐρινύων.
Ἄργος ὦ Πελασγικόν, δειμαίνω τὰν σὰν ἀλκὰν καὶ τὸ θεόθεν· οὐ γὰρ ἄδικον εἰς ἀγῶνα τάνδ’ ἔνοπλος ὁρμὰν παῖς μετέρχεται δόμους.
τὰ μὲν πυλωρῶν κλῆιθρά μ’ εἰσεδέξατο δι’ εὐπετείας τειχέων ἔσω μολεῖν.
ὃ καὶ δέδοικα μή με δικτύων ἔσω λαβόντες οὐκ ἐκφρῶσ’ ἀναίμακτον χρόα.
ὧν οὕνεκ’ ὄμμα πανταχῆι διοιστέον κἀκεῖσε καὶ τὸ δεῦρο, μὴ δόλος τις ἦι.
ὡπλισμένος δὲ χεῖρα τῶιδε φασγάνωι τὰ πίστ’ ἐμαυτῶι τοῦ θράσους παρέξομαι.
ὠή, τίς οὗτος; ἢ κτύπον φοβούμεθα; ἅπαντα γὰρ τολμῶσι δεινὰ φαίνεται, ὅταν δι’ ἐχθρᾶς ποὺς ἀμείβηται χθονός.
πέποιθα μέντοι μητρὶ κοὐ πέποιθ’ ἅμα, ἥτις μ’ ἔπεισε δεῦρ’ ὑπόσπονδον μολεῖν.
ἀλλ’ ἐγγὺς ἀλκή (βώμιοι γὰρ ἐσχάραι πέλας πάρεισι) κοὐκ ἔρημα δώματα, φέρ’ ἐς σκοτεινὰς περιβολὰς μεθῶ ξίφος καὶ τάσδ’ ἔρωμαι, τίνες ἐφεστᾶσιν δόμοις.
ξέναι γυναῖκες, εἴπατ’, ἐκ ποίας πάτρας Ἑλληνικοῖσι δώμασιν πελάζετε; Φοίνισσα μὲν γῆ πατρὶς ἡ θρέψασά με, Ἀγήνορος δὲ παῖδες ἐκ παίδων δορὸς Φοίβωι μ’ ἔπεμψαν ἐνθάδ’ ἀκροθίνιον.
μέλλων δὲ πέμπειν μ’ Οἰδίπου κλεινὸς γόνος μαντεῖα σεμνὰ Λοξίου τ’ ἐπ’ ἐσχάρας, ἐν τῶιδ’ ἐπεστράτευσαν Ἀργεῖοι πόλιν.
σὺ δ’ ἀντάμειψαί μ’, ὅστις ὢν ἐλήλυθας ἑπτάστομον πύργωμα Θηβαίας χθονός.
πατὴρ μὲν ἡμῖν Οἰδίπους ὁ Λαΐου, ἔτικτε δ’ Ἰοκάστη με, παῖς Μενοικέως· καλεῖ δὲ Πολυνείκη με Θηβαῖος λεώς.
[ὦ συγγένεια τῶν Ἀγήνορος τέκνων, ἐμῶν τυράννων, ὧν ἀπεστάλην ὕπο,] γονυπετεῖς ἕδρας προσπίτνω σ’, ἄναξ, τὸν οἴκοθεν σέβουσα νόμον· ἔβας ὢ χρόνωι γᾶν πατρώιαν.
ἰὼ ἰώ· πότνια πότνια, μόλε πρόδομος, ἀμπέτασον πύλας.
κλύεις, ὦ τεκοῦσα τόνδε μᾶτερ; τί μέλλεις ὑπώροφα μέλαθρα περᾶν θιγεῖν τ’ ὠλέναισι τέκνου; †Φοίνισσαν βοὰν κλύουσα ὦ νεάνιδες γηραιῶι ποδὶ τρομερὰν ἕλκω ποδὸς βάσιν.† ἰὼ τέκνον, χρόνωι σὸν ὄμ- μα μυρίαις τ’ ἐν ἁμέραις προσεῖδον· ἀμφίβαλλε μα- στὸν ὠλέναισι ματέρος, παρηίδων τ’ ὄρεγμα δὸς τριχῶν τε, κυανόχρωτι χαί- τας πλοκάμωι δέραν σκιάζων ἁμάν.
ἰὼ ἰώ, μόλις φανεὶς ἄελπτα κἀδόκητα ματρὸς ὠλέναις.
τί φῶ σε; πῶς ἁπάνται καὶ χερσὶ καὶ λόγοισι πολυέλικτον ἁδονὰν ἐκεῖσε καὶ τὸ δεῦρο περιχορεύουσα τέρψιν παλαιᾶν λάβω χαρμονᾶν; ἰὼ τέκος, ἔρημον πατρῶιον ἔλιπες δόμον φυγὰς ἀποσταλεὶς ὁμαίμου λώβαι, ἦ ποθεινὸς φίλοις, ἦ ποθεινὸς Θήβαις.
ὅθεν ἐμάν τε λευκόχροα κείρομαι δακρυόεσσ’ ἀνεῖσα πένθει κόμαν, ἄπεπλος φαρέων λευκῶν, τέκνον, δυσόρφναια δ’ ἀμφὶ τρύχη τάδε σκότι’ ἀμείβομαι· ὁ δ’ ἐν δόμοισι πρέσβυς ὀμματοστερὴς ἀπήνας ὁμοπτέρου τᾶς ἀπο- ζυγείσας δόμων πόθον ἀμφιδάκρυτον ἀεὶ κατέχων ἀνῆιξεν μὲν ξίφους ἐπ’ αὐτόχειρά τε σφαγὰν ὑπὲρ τέραμνά τ’ ἀγχόνας, στενάζων ἀρὰς τέκνοις· σὺν ἀλαλαῖσι δ’ αἰὲν αἰαγμάτων σκότια κρύπτεται.
σὲ δ’, ὦ τέκνον, γάμοισιν ἤ- δη κλύω ζυγέντα παιδοποιὸν ἁδονὰν ξένοισιν ἐν δόμοις ἔχειν, ξένον δὲ κῆδος ἀμφέπειν, ἄλαστα ματρὶ τᾶιδε Λα- ΐου τε τοῦ πάλαι γένει, γάμων ἐπακτὸν ἄταν.
ἐγὼ δ’ οὔτι σοι πυρὸς ἀνῆψα φῶς νόμιμον [ἐν γάμοις] ὡς πρέπει ματέρι μακαρίαι· ἀνυμέναια δ’ Ἱσμηνὸς ἐκηδεύθη λουτροφόρου χλιδᾶς, ἀνὰ δὲ Θηβαίων πόλιν ἐσίγαθεν σᾶς ἔσοδοι νύμφας.
ὄλοιτο τάδ’ εἴτε σίδαρος εἴτ’ Ἔρις εἴτε πατὴρ ὁ σὸς αἴτιος, εἴτε τὸ δαιμόνιον κατεκώμασε δώμασιν Οἰδιπόδα· πρὸς ἐμὲ γὰρ κακῶν ἔμολε τῶνδ’ ἄχη.
δεινὸν γυναιξὶν αἱ δι’ ὠδίνων γοναί, καὶ φιλότεκνόν πως πᾶν γυναικεῖον γένος.
μῆτερ, φρονῶν εὖ κοὐ φρονῶν ἀφικόμην ἐχθροὺς ἐς ἄνδρας· ἀλλ’ ἀναγκαίως ἔχει πατρίδος ἐρᾶν ἅπαντας· ὃς δ’ ἄλλως λέγει λόγοισι χαίρει, τὸν δὲ νοῦν ἐκεῖσ’ ἔχει.
οὕτω δὲ †τάρβους† ἐς φόβον τ’ ἀφικόμην μή τις δόλος με πρὸς κασιγνήτου κτάνηι, ὥστε ξιφήρη χεῖρ’ ἔχων δι’ ἄστεως κυκλῶν πρόσωπον ἦλθον. ἓν δέ μ’ ὠφελεῖ, σπονδαί τε καὶ σὴ πίστις, ἥ μ’ ἐσήγαγεν τείχη πατρῶια· πολύδακρυς δ’ ἀφικόμην, χρόνιος ἰδὼν μέλαθρα καὶ βωμοὺς θεῶν γυμνάσιά θ’ οἷσιν ἐνετράφην Δίρκης θ’ ὕδωρ· ὧν οὐ δικαίως ἀπελαθεὶς ξένην πόλιν ναίω, δι’ ὄσσων νᾶμ’ ἔχων δακρύρροον.
ἀλλ’, ἐκ γὰρ ἄλγους ἄλγος αὖ, σὲ δέρκομαι κάρα ξυρῆκες καὶ πέπλους μελαγχίμους ἔχουσαν· οἴμοι τῶν ἐμῶν ἐγὼ κακῶν, ὡς δεινὸν ἔχθρα, μῆτερ, οἰκείων φίλων.
[καὶ δυσλύτους ἔχουσα τὰς διαλλαγάς.
τί γὰρ πατήρ μοι πρέσβυς ἐν δόμοισι δρᾶι, σκότον δεδορκώς; τί δὲ κασίγνηται δύο; ἦ που στένουσι τλήμονες φυγὰς ἐμάς;] κακῶς θεῶν τις Οἰδίπου φθείρει γένος· οὕτω γὰρ ἤρξατ’, ἄνομα μὲν τεκεῖν ἐμέ, κακῶς δὲ γῆμαι πατέρα σὸν φῦναί τε σέ.
ἀτὰρ τί ταῦτα; δεῖ φέρειν τὰ τῶν θεῶν.
ὅπως δ’ ἔρωμαι, μή τι σὴν δάκω φρένα, δέδοιχ’, ἃ χρήιζω· διὰ πόθου δ’ ἐλήλυθα.
ἀλλ’ ἐξερώτα, μηδὲν ἐνδεὲς λίπηις· ἃ γὰρ σὺ βούληι, ταὔτ’ ἐμοί, μῆτερ, φίλα.
[καὶ δή σ’ ἐρωτῶ πρῶτον ὧν χρήιζω τυχεῖν·] τί τὸ στέρεσθαι πατρίδος; ἦ κακὸν μέγα; μέγιστον· ἔργωι δ’ ἐστὶ μεῖζον ἢ λόγωι.
τίς ὁ τρόπος αὐτοῦ; τί φυγάσιν τὸ δυσχερές; ἓν μὲν μέγιστον· οὐκ ἔχει παρρησίαν.
δούλου τόδ’ εἶπας, μὴ λέγειν ἅ τις φρονεῖ.
τὰς τῶν κρατούντων ἀμαθίας φέρειν χρεών.
καὶ τοῦτο λυπρόν, συνασοφεῖν τοῖς μὴ σοφοῖς.
ἀλλ’ ἐς τὸ κέρδος παρὰ φύσιν δουλευτέον.
αἱ δ’ ἐλπίδες βόσκουσι φυγάδας, ὡς λόγος.
καλοῖς βλέπουσαί γ’ ὄμμασιν, μέλλουσι δέ.
οὐδ’ ὁ χρόνος αὐτὰς διεσάφησ’ οὔσας κενάς; ἔχουσιν Ἀφροδίτην τιν’, εὐδίαν κακῶν.
πόθεν δ’ ἐβόσκου, πρὶν γάμοις εὑρεῖν βίον; ποτὲ μὲν ἐπ’ ἦμαρ εἶχον, εἶτ’ οὐκ εἶχον ἄν.
φίλοι δὲ πατρὸς καὶ ξένοι σ’ οὐκ ὠφέλουν; εὖ πρᾶσσε· τὰ φίλων δ’ οὐδέν, ἤν τις δυστυχῆι.
οὐδ’ ηὑγένειά σ’ ἦρεν εἰς ὕψος μέγαν; κακὸν τὸ μὴ ’χειν· τὸ γένος οὐκ ἔβοσκέ με.
ἡ πατρίς, ὡς ἔοικε, φίλτατον βροτοῖς.
οὐδ’ ὀνομάσαι δύναι’ ἂν ὡς ἐστὶν φίλον.
πῶς δ’ ἦλθες Ἄργος; τίν’ ἐπίνοιαν ἔσχεθες; ἔχρησ’ Ἀδράστωι Λοξίας χρησμόν τινα.
ποῖον; τί τοῦτ’ ἔλεξας; οὐκ ἔχω μαθεῖν.
κάπρωι λέοντί θ’ ἁρμόσαι παίδων γάμους.
καὶ σοὶ τί θηρῶν ὀνόματος μετῆν, τέκνον; οὐκ οἶδ’· ὁ δαίμων μ’ ἐκάλεσεν πρὸς τὴν τύχην.
σοφὸς γὰρ ὁ θεός· τίνι τρόπωι δ’ ἔσχες λέχος; νὺξ ἦν, Ἀδράστου δ’ ἦλθον ἐς παραστάδας.
κοίτας ματεύων, ἦι φυγὰς πλανώμενος; ἦν ταῦτα· κἆιτά γ’ ἦλθεν ἄλλος αὖ φυγάς.
τίς οὗτος; ὡς ἄρ’ ἄθλιος κἀκεῖνος ἦν.
Τυδεύς, ὃν Οἰνέως φασὶν ἐκφῦναι πατρός.
τί θηρσὶν ὑμᾶς δῆτ’ Ἄδραστος ἤικασεν; στρωμνῆς ἐς ἀλκὴν οὕνεκ’ ἤλθομεν πέρι.
ἐνταῦθα Ταλαοῦ παῖς συνῆκε θέσφατα; κἄδωκέ γ’ ἡμῖν δύο δυοῖν νεάνιδας.
ἆρ’ εὐτυχεῖς οὖν τοῖς γάμοις ἢ δυστυχεῖς; οὐ μεμπτὸς ἡμῖν ὁ γάμος ἐς τόδ’ ἡμέρας.
πῶς δ’ ἐξέπεισας δεῦρό σοι σπέσθαι στρατόν; δισσοῖς Ἄδραστος ὤμοσεν γαμβροῖς τόδε, [Τυδεῖ τε κἀμοί, σύγγαμος γάρ ἐστ’ ἐμός,] ἄμφω κατάξειν ἐς πάτραν, πρόσθεν δ’ ἐμέ.
πολλοὶ δὲ Δαναῶν καὶ Μυκηναίων ἄκροι πάρεισι, λυπρὰν χάριν, ἀναγκαίαν δέ μοι διδόντες· ἐπὶ γὰρ τὴν ἐμὴν στρατεύομαι πόλιν. θεοὺς δ’ ἐπώμοσ’ ὡς ἀκουσίως τοῖς φιλτάτοις ἑκοῦσιν ἠράμην δόρυ.
ἀλλ’ ἐς σὲ τείνει τῶνδε διάλυσις κακῶν, [μῆτερ, διαλλάξασαν ὁμογενεῖς φίλους] παῦσαι πόνων σὲ κἀμὲ καὶ πᾶσαν πόλιν.
[πάλαι μὲν οὖν ὑμνηθέν, ἀλλ’ ὅμως ἐρῶ· τὰ χρήματ’ ἀνθρώποισι τιμιώτατα δύναμίν τε πλείστην τῶν ἐν ἀνθρώποις ἔχει.
ἁγὼ μεθήκω δεῦρο μυρίαν ἄγων λόγχην· πένης γὰρ οὐδὲν εὐγενὴς ἀνήρ.] καὶ μὴν Ἐτεοκλῆς ἐς διαλλαγὰς ὅδε χωρεῖ· σὸν ἔργον, μῆτερ Ἰοκάστη, λέγειν τοιούσδε μύθους οἷς διαλλάξεις τέκνα.
μῆτερ, πάρειμι· τὴν χάριν δὲ σοὶ διδοὺς ἦλθον. τί χρὴ δρᾶν; ἀρχέτω δέ τις λόγου.
[ὡς ἀμφὶ τείχη καὶ ξυνωρίδας λόχων τάσσων ἐπέσχον πόλιν, ὅπως κλύοιμί σου κοινὰς βραβείας, αἷς ὑπόσπονδον μολεῖν τόνδ’ εἰσεδέξω τειχέων πείσασά με.] ἐπίσχες· οὔτοι τὸ ταχὺ τὴν δίκην ἔχει, βραδεῖς δὲ μῦθοι πλεῖστον ἀνύτουσιν σοφοῖς.
σχάσον δὲ δεινὸν ὄμμα καὶ θυμοῦ πνοάς· οὐ γὰρ τὸ λαιμότμητον εἰσορᾶις κάρα Γοργόνος, ἀδελφὸν δ’ εἰσορᾶις ἥκοντα σόν.
σύ τ’ αὖ πρόσωπον πρὸς κασίγνητον στρέφε, Πολύνεικες· ἐς γὰρ ταὐτὸν ὄμμασιν βλέπων λέξεις τ’ ἄμεινον τοῦδέ τ’ ἐνδέξηι λόγους.
παραινέσαι δὲ σφῶιν τι βούλομαι σοφόν· ὅταν φίλος τις ἀνδρὶ θυμωθεὶς φίλωι ἐς ἓν συνελθὼν ὄμματ’ ὄμμασιν διδῶι, ἐφ’ οἷσιν ἥκει, ταῦτα χρὴ μόνον σκοπεῖν, κακῶν δὲ τῶν πρὶν μηδενὸς μνείαν ἔχειν.
λόγος μὲν οὖν σὸς πρόσθε, Πολύνεικες τέκνον· σὺ γὰρ στράτευμα Δαναϊδῶν ἥκεις ἄγων, ἄδικα πεπονθώς, ὡς σὺ φήις· κριτὴς δέ τις θεῶν γένοιτο καὶ διαλλακτὴς κακῶν.
ἁπλοῦς ὁ μῦθος τῆς ἀληθείας ἔφυ, κοὐ ποικίλων δεῖ τἄνδιχ’ ἑρμηνευμάτων· ἔχει γὰρ αὐτὰ καιρόν· ὁ δ’ ἄδικος λόγος νοσῶν ἐν αὑτῶι φαρμάκων δεῖται σοφῶν.
ἐγὼ δὲ †πατρὸς δωμάτων† προυσκεψάμην τοὐμόν τε καὶ τοῦδ’, ἐκφυγεῖν χρήιζων ἀρὰς ἃς Οἰδίπους ἐφθέγξατ’ εἰς ἡμᾶς ποτε· ἐξῆλθον ἔξω τῆσδ’ ἑκὼν αὐτὸς χθονός, δοὺς τῶιδ’ ἀνάσσειν πατρίδος ἐνιαυτοῦ κύκλον [ὥστ’ αὐτὸς ἄρχειν αὖθις ἀνὰ μέρος λαβὼν καὶ μὴ δι’ ἔχθρας τῶιδε καὶ φθόνου μολὼν κακόν τι δρᾶσαι καὶ παθεῖν, ἃ γίγνεται].
ὁ δ’ αἰνέσας ταῦθ’ ὁρκίους τε δοὺς θεοὺς ἔδρασεν οὐδὲν ὧν ὑπέσχετ’, ἀλλ’ ἔχει τυραννίδ’ αὐτὸς καὶ δόμων ἐμὸν μέρος.
καὶ νῦν ἕτοιμός εἰμι τἀμαυτοῦ λαβὼν στρατὸν μὲν ἔξω τῆσδ’ ἀποστεῖλαι χθονός, οἰκεῖν δὲ τὸν ἐμὸν οἶκον ἀνὰ μέρος λαβὼν καὶ τῶιδ’ ἀφεῖναι τὸν ἴσον αὖθις <ἐς> χρόνον, καὶ μήτε πορθεῖν πατρίδα μήτε προσφέρειν πύργοισι πηκτῶν κλιμάκων προσαμβάσεις· ἃ μὴ κυρήσας τῆς δίκης πειράσομαι δρᾶν. μάρτυρας δὲ τῶνδε δαίμονας καλῶ ὡς πάντα πράσσων σὺν δίκηι δίκης ἄτερ ἀποστεροῦμαι πατρίδος ἀνοσιώτατα.
ταῦτ’ αὔθ’ ἕκαστα, μῆτερ, οὐχὶ περιπλοκὰς λόγων ἀθροίσας εἶπον ἀλλὰ καὶ σοφοῖς καὶ τοῖσι φαύλοις ἔνδιχ’, ὡς ἐμοὶ δοκεῖ.
ἐμοὶ μέν, εἰ καὶ μὴ καθ’ Ἑλλήνων χθόνα τεθράμμεθ’, ἀλλ’ οὖν ξυνετά μοι δοκεῖς λέγειν.
εἰ πᾶσι ταὐτὸν καλὸν ἔφυ σοφόν θ’ ἅμα, οὐκ ἦν ἂν ἀμφίλεκτος ἀνθρώποις ἔρις· νῦν δ’ οὔθ’ ὅμοιον οὐδὲν οὔτ’ ἴσον βροτοῖς πλὴν ὀνόμασιν· τὸ δ’ ἔργον οὐκ ἔστιν τόδε.
ἐγὼ γὰρ οὐδέν, μῆτερ, ἀποκρύψας ἐρῶ· ἄστρων ἂν ἔλθοιμ’ †ἡλίου† πρὸς ἀντολὰς καὶ γῆς ἔνερθε, δυνατὸς ὢν δρᾶσαι τάδε, τὴν θεῶν μεγίστην ὥστ’ ἔχειν Τυραννίδα.
τοῦτ’ οὖν τὸ χρηστόν, μῆτερ, οὐχὶ βούλομαι ἄλλωι παρεῖναι μᾶλλον ἢ σώιζειν ἐμοί· ἀνανδρία γάρ, τὸ πλέον ὅστις ἀπολέσας τοὔλασσον ἔλαβε. πρὸς δὲ τοῖσδ’ αἰσχύνομαι ἐλθόντα σὺν ὅπλοις τόνδε καὶ πορθοῦντα γῆν τυχεῖν ἃ χρήιζει· ταῖς γὰρ ἂν Θήβαις τόδε γένοιτ’ ὄνειδος, εἰ Μυκηναίου δορὸς φόβωι παρείην σκῆπτρα τἀμὰ τῶιδ’ ἔχειν.
χρῆν δ’ αὐτὸν οὐχ ὅπλοισι τὰς διαλλαγάς, μῆτερ, ποιεῖσθαι· πᾶν γὰρ ἐξαιρεῖ λόγος ὃ καὶ σίδηρος πολεμίων δράσειεν ἄν.
ἀλλ’, εἰ μὲν ἄλλως τήνδε γῆν οἰκεῖν θέλει, ἔξεστ’· ἐκείνου δ’ οὐχ ἑκὼν μεθήσομαι.
[ἄρχειν παρόν μοι τῶιδε δουλεύσω ποτέ;] πρὸς ταῦτ’ ἴτω μὲν πῦρ, ἴτω δὲ φάσγανα, ζεύγνυσθε δ’ ἵππους, πεδία πίμπλαθ’ ἁρμάτων, ὡς οὐ παρήσω τῶιδ’ ἐμὴν τυραννίδα.
εἴπερ γὰρ ἀδικεῖν χρή, τυραννίδος πέρι κάλλιστον ἀδικεῖν, τἄλλα δ’ εὐσεβεῖν χρεών.
οὐκ εὖ λέγειν χρὴ μὴ ’πὶ τοῖς ἔργοις καλοῖς· οὐ γὰρ καλὸν τοῦτ’ ἀλλὰ τῆι δίκηι πικρόν.
ὦ τέκνον, οὐχ ἅπαντα τῶι γήραι κακά, Ἐτεόκλεες, πρόσεστιν· ἀλλ’ ἡμπειρία ἔχει τι λέξαι τῶν νέων σοφώτερον.
τί τῆς κακίστης δαιμόνων ἐφίεσαι Φιλοτιμίας, παῖ; μὴ σύ γ’· ἄδικος ἡ θεός· πολλοὺς δ’ ἐς οἴκους καὶ πόλεις εὐδαίμονας ἐσῆλθε κἀξῆλθ’ ἐπ’ ὀλέθρωι τῶν χρωμένων· ἐφ’ ἧι σὺ μαίνηι. κεῖνο κάλλιον, τέκνον, Ἰσότητα τιμᾶν, ἣ φίλους ἀεὶ φίλοις πόλεις τε πόλεσι συμμάχους τε συμμάχοις συνδεῖ· τὸ γὰρ ἴσον νόμιμον ἀνθρώποις ἔφυ, τῶι πλέονι δ’ αἰεὶ πολέμιον καθίσταται τοὔλασσον ἐχθρᾶς θ’ ἡμέρας κατάρχεται.
καὶ γὰρ μέτρ’ ἀνθρώποισι καὶ μέρη σταθμῶν Ἰσότης ἔταξε κἀριθμὸν διώρισεν, νυκτός τ’ ἀφεγγὲς βλέφαρον ἡλίου τε φῶς ἴσον βαδίζει τὸν ἐνιαύσιον κύκλον, κοὐδέτερον αὐτῶν φθόνον ἔχει νικώμενον.
εἶθ’ ἥλιος μὲν νύξ τε δουλεύει μέτροις, σὺ δ’ οὐκ ἀνέξηι δωμάτων ἔχων ἴσον; [καὶ τῶιδ’ ἀπονεῖμαι; κἆιτα ποῦ ’στιν ἡ δίκη;] τί τὴν τυραννίδ’, ἀδικίαν εὐδαίμονα, τιμᾶις ὑπέρφευ καὶ μέγ’ ἥγησαι τόδε; περιβλέπεσθαι τίμιον; κενὸν μὲν οὖν.
ἢ πολλὰ μοχθεῖν πόλλ’ ἔχων ἐν δώμασιν βούληι; τί δ’ ἔστι τὸ πλέον; ὄνομ’ ἔχει μόνον· ἐπεὶ τά γ’ ἀρκοῦνθ’ ἱκανὰ τοῖς γε σώφροσιν.
[οὔτοι τὰ χρήματ’ ἴδια κέκτηνται βροτοί, τὰ τῶν θεῶν δ’ ἔχοντες ἐπιμελούμεθα· ὅταν δὲ χρήιζωσ’ αὔτ’ ἀφαιροῦνται πάλιν· ὁ δ’ ὄλβος οὐ βέβαιος ἀλλ’ ἐφήμερος.] ἄγ’, ἤν σ’ ἔρωμαι δύο λόγω προθεῖσ’ ἅμα, πότερα τυραννεῖν ἢ πόλιν σῶσαι θέλεις, ἐρεῖς τυραννεῖν; ἢν δὲ νικήσηι σ’ ὅδε Ἀργεῖά τ’ ἔγχη δόρυ τὸ Καδμείων ἕληι; [ὄψηι δαμασθὲν ἄστυ Θηβαίων τόδε, ὄψηι δὲ πολλὰς αἰχμαλωτίδας κόρας βίαι πρὸς ἀνδρῶν πολεμίων πορθουμένας.] δαπανηρὸς ἆρ’ ὁ πλοῦτος ὃν ζητεῖς ἔχειν [γενήσεται Θήβαισι, φιλότιμος δὲ σύ].
σοὶ μὲν τάδ’ αὐδῶ. σοὶ δέ, Πολύνεικες, λέγω· ἀμαθεῖς Ἄδραστος χάριτας ἐς σ’ ἀνήψατο, ἀσύνετα δ’ ἦλθες καὶ σὺ πορθήσων πόλιν.
φέρ’, ἢν ἕληις γῆν τήνδ’, ὃ μὴ τύχοι ποτέ, πρὸς θεῶν, τροπαῖα πῶς ἄρα στήσεις Διί, πῶς δ’ αὖ κατάρξηι θυμάτων, ἑλὼν πάτραν, καὶ σκῦλα γράψεις πῶς ἐπ’ Ἰνάχου ῥοαῖς; Θήβας πυρώσας τάσδε Πολυνείκης θεοῖς ἀσπίδας ἔθηκε; μήποτ’, ὦ τέκνον, κλέος τοιόνδε σοι γένοιθ’ ὑφ’ Ἑλλήνων λαβεῖν.
ἢν δ’ αὖ κρατηθῆις καὶ τὰ τοῦδ’ ὑπερδράμηι, πῶς Ἄργος ἥξεις μυρίους λιπὼν νεκρούς; ἐρεῖ δὲ δή τις· Ὦ κακὰ μνηστεύματα Ἄδραστε προσθείς, διὰ μιᾶς νύμφης γάμον ἀπωλόμεσθα. δύο κακὼ σπεύδεις, τέκνον, κείνων στέρεσθαι τῶνδέ τ’, ἐν μέσωι πεσών.
μέθετον τὸ λίαν, μέθετον· ἀμαθία δυοῖν, ἐς ταὔθ’ ὅταν μόλητον, ἔχθιστον κακόν.
ὦ θεοί, γένοισθε τῶνδ’ ἀπότροποι κακῶν καὶ ξύμβασίν τιν’ Οἰδίπου τέκνοις δότε.
μῆτερ, οὐ λόγων ἔθ’ ἁγών, ἀλλ’ ἀναλοῦται χρόνος οὑν μέσωι μάτην, περαίνει δ’ οὐδὲν ἡ προθυμία· οὐ γὰρ ἂν ξυμβαῖμεν ἄλλως ἢ ’πὶ τοῖς εἰρημένοις, ὥστ’ ἐμὲ σκήπτρων κρατοῦντα τῆσδ’ ἄνακτ’ εἶναι χθονός· τῶν μακρῶν δ’ ἀπαλλαγεῖσα νουθετημάτων μ’ ἔα.
καὶ σὺ τῶνδ’ ἔξω κομίζου τειχέων ἢ κατθανῆι.
πρὸς τίνος; τίς ὧδ’ ἄτρωτος ὅστις εἰς ἡμᾶς ξίφος φόνιον ἐμβαλὼν τὸν αὐτὸν οὐκ ἀποίσεται μόρον; ἐγγύς, οὐ πρόσω βέβηκεν· ἐς χέρας λεύσσεις ἐμάς; εἰσορῶ· δειλὸν δ’ ὁ πλοῦτος καὶ φιλόψυχον κακόν.
κἆιτα σὺν πολλοῖσιν ἦλθες πρὸς τὸν οὐδὲν ἐς μάχην; ἀσφαλὴς γάρ ἐστ’ ἀμείνων ἢ θρασὺς στρατηλάτης.
κομπὸς εἶ σπονδαῖς πεποιθώς, αἵ σε σώιζουσιν θανεῖν.
καὶ σέ· δεύτερον δ’ ἀπαιτῶ σκῆπτρα καὶ μέρη χθονός.
οὐκ ἀπαιτούμεσθ’· ἐγὼ γὰρ τὸν ἐμὸν οἰκήσω δόμον.
τοῦ μέρους ἔχων τὰ πλείω; φήμ’· ἀπαλλάσσουδὲ γῆς.
ὦ θεῶν βωμοὶ πατρώιων ... οὓς σὺ πορθήσωνπάρει.
κλύετέ μου ... τίς δ’ ἂν κλύοι σου πατρίδ’ἐπεστρατευμένου; καὶ θεῶν τῶν λευκοπώλων δώμαθ’ ... οἳστυγοῦσί σε.
ἐξελαυνόμεσθα πατρίδος ... καὶ γὰρ ἦλθεςἐξελῶν.
ἀδικίαι γ’, ὦ θεοί. Μυκήναις, μὴ ’νθάδ’ ἀνακάλειθεούς.
ἀνόσιος πέφυκας ... ἀλλ’ οὐ πατρίδος ὡς σὺπολέμιος.
ὅς μ’ ἄμοιρον ἐξελαύνεις. καὶ κατακτενῶ γεπρός.
ὦ πάτερ, κλύεις ἃ πάσχω; καὶ γὰρ οἷα δρᾶις κλύει.
καὶ σύ, μῆτερ; ἀθέμιτόν σοι μητρὸς ὀνομάζειν κάρα.
ὦ πόλις. μολὼν ἐς Ἄργος ἀνακάλει Λέρνης ὕδωρ.
εἶμι, μὴ πόνει· σὲ δ’ αἰνῶ, μῆτερ. ἔξιθι χθονός.
ἔξιμεν· πατέρα δέ μοι δὸς εἰσιδεῖν. οὐκ ἂντύχοις.
ἀλλὰ παρθένους ἀδελφάς. οὐδὲ τάσδ’ ὄψηι ποτέ.
ὦ κασίγνηται. τί ταύτας ἀνακαλεῖς ἔχθιστος ὤν; μῆτερ, ἀλλά μοι σὺ χαῖρε. χαρτὰ γοῦν πάσχω,τέκνον.
οὐκέτ’ εἰμὶ παῖς σός. ἐς πόλλ’ ἀθλία πέφυκ’ ἐγώ.
ὅδε γὰρ εἰς ἡμᾶς ὑβρίζει. καὶ γὰρ ἀνθυβρίζομαι.
ποῦ ποτε στήσηι πρὸ πύργων; ὡς τί μ’ ἱστορεῖς τόδε; ἀντιτάξομαι κτενῶν σε. κἀμὲ τοῦδ’ ἔρως ἔχει.
ὦ τάλαιν’ ἐγώ· τί δράσετ’, ὦ τέκν’; αὐτὸ σημανεῖ.
πατρὸς οὐ φεύξεσθ’ Ἐρινῦς; ἐρρέτω πρόπας δόμος· ὡς τάχ’ οὐκέθ’ αἱματηρὸν τοὐμὸν ἀργήσει ξίφος.
τὴν δὲ θρέψασάν με γαῖαν καὶ θεοὺς μαρτύρομαι ὡς ἄτιμος οἰκτρὰ πάσχων ἐξελαύνομαι χθονός, δοῦλος ὣς ἀλλ’ οὐχὶ ταὐτοῦ πατρὸς Οἰδίπου γεγώς· κἄν τί σοι, πόλις, γένηται, μὴ ’μέ, τόνδε δ’ αἰτιῶ.
[οὐχ ἑκὼν γὰρ ἦλθον, ἄκων δ’ ἐξελαύνομαι χθονός.] καὶ σύ, Φοῖβ’ ἄναξ Ἀγυιεῦ, καὶ μέλαθρα, χαίρετε, ἥλικές θ’ οὑμοὶ θεῶν τε δεξίμηλ’ ἀγάλματα.
οὐ γὰρ οἶδ’ εἴ μοι προσειπεῖν αὖθις ἔσθ’ ὑμᾶς ποτε· ἐλπίδες δ’ οὔπω καθεύδουσ’, αἷς πέποιθα σὺν θεοῖς τόνδ’ ἀποκτείνας κρατήσειν τῆσδε Θηβαίας χθονός.
ἔξιθ’ ἐκ χώρας· ἀληθῶς δ’ ὄνομα Πολυνείκη πατὴρ ἔθετό σοι θείαι προνοίαι νεικέων ἐπώνυμον.
Κάδμος ἔμολε τάνδε γᾶν Τύριος, ὧι τετρασκελὲς μόσχος ἀδάματος πέσημα δίκε τελεσφόρον διδοῦσα χρησμόν, οὗ κατοικίσαι πεδία νιν τὸ θέσφατον πυροφόρα †δόμων ἔχρησε†, καλλιπόταμος ὕδατος ἵνα τε νοτὶς ἐπέρχεται †γυίας Δίρκας χλοηφόρους καὶ βαθυσπόρους γυίας†· Βρόμιον ἔνθα τέκετο †μάτηρ Διὸς γάμοισι†, κισσὸς ὃν περιστεφὴς ἑλικτὸς εὐθὺς ἔτι βρέφος χλοηφόροισιν ἔρνεσιν κατασκίοισιν ὀλβίσας ἐνώτισεν, βάκχιον χόρευμα παρθέ- νοισι Θηβαΐαισι καὶ γυναιξὶν εὐίοις.
ἔνθα φόνιος ἦν δράκων Ἄρεος, ὠμόφρων φύλαξ, νάματ’ ἔνυδρα καὶ ῥέεθρα χλοερὰ δεργμάτων κόραισι πολυπλάνοις ἐπισκοπῶν· ὃν ἐπὶ χέρνιβας μολὼν Κάδμος ὄλεσε μαρμάρωι, κρᾶτα φόνιον ὀλεσίθηρος ὠλένας †δικὼν† βολαῖς· δίας ἀμάτορος †Παλλάδος φραδαῖσι† γαπετεῖς δικὼν ὀδόντας ἐς βαθυσπόρους γύας· ἔνθεν ἐξανῆκε γᾶ πάνοπλον ὄψιν ὑπὲρ ἄκρων ὅρων χθονός· σιδαρόφρων δέ νιν φίλαι ξυνῆψε γᾶι φόνος πάλιν.
αἵματος δ’ ἔδευσε γαῖαν, ἅ νιν εὐαλίοισι δεῖξεν αἰθέρος πνοαῖς.
καὶ σέ, τὸν προμάτορος Ἰοῦς ποτ’ ἔκγονον Ἔπαφον, ὦ Διὸς γένεθλον, †ἐκάλεσ’ ἐκάλεσα βαρβάρωι βοᾶι, ἰώ, βαρβάροις λιταῖς†· βᾶθι βᾶθι τάνδε γᾶν· σοί νιν ἔκγονοι κτίσαν, καὶ διώνυμοι θεαί, Περσέφασσα καὶ φίλα Δαμάτηρ θεά, πάντων ἄνασσα, πάντων δὲ Γᾶ τροφός, κτήσαντο· πέμπε πυρφόρους θεάς, ἄμυνε τᾶιδε γᾶι· πάντα δ’ εὐπετῆ θεοῖς.
[ χώρει σὺ καὶ κόμιζε τὸν Μενοικέως Κρέοντ’, ἀδελφὸν μητρὸς Ἰοκάστης ἐμῆς, λέγων τάδ’, ὡς οἰκεῖα καὶ κοινὰ χθονὸς θέλω πρὸς αὐτὸν συμβαλεῖν βουλεύματα, πρὶν ἐς μάχην τε καὶ δορὸς τάξιν μολεῖν.
καίτοι ποδῶν σῶν μόχθον ἐκλύει παρών· ὁρῶ γὰρ αὐτὸν πρὸς δόμους στείχοντ’ ἐμούς.] ἦ πόλλ’ †ἐπῆλθον† εἰσιδεῖν χρήιζων σ’, ἄναξ Ἐτεόκλεες, πέριξ δὲ Καδμείων πύλας φυλακάς τ’ ἐπῆλθον σὸν δέμας θηρώμενος.
καὶ μὴν ἐγὼ σ’ ἔχρηιζον εἰσιδεῖν, Κρέον· πολλῶν γὰρ ηὗρον ἐνδεεῖς διαλλαγάς, ὡς ἐς λόγους συνῆψα Πολυνείκει μολών.
ἤκουσα μεῖζον αὐτὸν ἐς Θήβας φρονεῖν, κήδει τ’ Ἀδράστου καὶ στρατῶι πεποιθότα.
ἀλλ’ ἐς θεοὺς χρὴ ταῦτ’ ἀναρτήσαντ’ ἔχειν· ἃ δ’ ἐμποδὼν μάλιστα, ταῦθ’ ἥκω φράσων.
τὰ ποῖα ταῦτα; τὸν λόγον γὰρ ἀγνοῶ.
ἥκει τις αἰχμάλωτος Ἀργείων πάρα.
λέγει δὲ δὴ τί τῶν ἐκεῖ νεώτερον; †μέλλειν πέριξ πύργοισι Καδμείων πόλιν ὅπλοις ἑλίξειν αὐτίκ’ Ἀργείων στρατόν.† ἐξοιστέον τἄρ’ ὅπλα Καδμείων πόλει.
ποῖ; μῶν νεάζων οὐχ ὁρᾶις ἃ χρή σ’ ὁρᾶν; ἐκτὸς τάφρων τῶνδ’, ὡς μαχουμένους τάχα.
σμικρὸν τὸ πλῆθος τῆσδε γῆς, οἱ δ’ ἄφθονοι.
ἐγὦιδα κείνους τοῖς λόγοις ὄντας θρασεῖς.
ἔχει τιν’ ὄγκον τἄργος Ἑλλήνων πάρα.
θάρσει· τάχ’ αὐτῶν πεδίον ἐμπλήσω φόνου.
θέλοιμ’ ἄν· ἀλλὰ τοῦθ’ ὁρῶ πολλοῦ πόνου.
ὡς οὐ καθέξω τειχέων ἔσω στρατόν.
καὶ μὴν τὸ νικᾶν <γ’> ἐστι πᾶν εὐβουλίας.
βούληι τράπωμαι δῆθ’ ὁδοὺς ἄλλας τινάς; πάσας γε, πρὶν κίνδυνον εἰσάπαξ μολεῖν.
εἰ νυκτὸς αὐτοῖς προσβάλοιμεν ἐκ λόχου; εἴπερ σφαλείς γε δεῦρο σωθήσηι πάλιν.
ἴσον φέρει νύξ, τοῖς δὲ τολμῶσιν πλέον.
ἐνδυστυχῆσαι δεινὸν εὐφρόνης κνέφας.
ἀλλ’ ἀμφὶ δεῖπνον οὖσι προσβάλω δόρυ; ἔκπληξις ἂν γένοιτο· νικῆσαι δὲ δεῖ.
βαθύς γέ τοι Διρκαῖος ἀναχωρεῖν πόρος.
ἅπαν κάκιον τοῦ φυλάσσεσθαι καλῶς.
τί δ’ εἰ καθιππεύσαιμεν Ἀργείων στρατόν; κἀκεῖ πέφαρκται λαὸς ἅρμασιν πέριξ.
τί δῆτα δράσω; πολεμίοισι δῶ πόλιν; μὴ δῆτα· βουλεύου δ’, ἐπείπερ εἶ σοφός.
τίς οὖν πρόνοια γίγνεται σοφωτέρα; ἕπτ’ ἄνδρας αὐτοῖς φασιν, ὡς ἤκουσ’ ἐγώ ...
τί προστετάχθαι δρᾶν; τὸ γὰρ σθένος βραχύ.
λόχων ἄνακτας ἑπτὰ προσκεῖσθαι πύλαις.
τί δῆτα δρῶμεν; ἀπορίαν γὰρ οὐ μενῶ.
ἕπτ’ ἄνδρας αὐτοῖς καὶ σὺ πρὸς πύλαις ἑλοῦ.
λόχων ἀνάσσειν ἢ μονοστόλου δορός; λόχων, προκρίνας οἵπερ ἀλκιμώτατοι.
ξυνῆκ’· ἀμύνειν τειχέων προσαμβάσεις.
καὶ ξυστρατήγους <γ’>· εἷς δ’ ἀνὴρ οὐ πάνθ’ ὁρᾶι.
θάρσει προκρίνας ἢ φρενῶν εὐβουλίαι; ἀμφότερ’· ἓν ἀπολειφθὲν γὰρ οὐδὲν θατέρου.
ἔσται τάδ’· ἐλθὼν ἑπτάπυργον ἐς †πόλιν† τάξω λοχαγοὺς πρὸς πύλαισιν, ὡς λέγεις, ἴσους ἴσοισι πολεμίοισιν ἀντιθείς.
ὄνομα δ’ ἑκάστου διατριβὴ πολλὴ λέγειν, ἐχθρῶν ὑπ’ αὐτοῖς τείχεσιν καθημένων.
ἀλλ’ εἶμ’, ὅπως ἂν μὴ καταργῶμεν χέρα.
[καί μοι γένοιτ’ ἀδελφὸν ἀντήρη λαβεῖν καὶ ξυσταθέντα διὰ μάχης ἑλεῖν δορὶ κτανεῖν θ’, ὃς ἦλθε πατρίδα πορθήσων ἐμήν.
γάμους δ’ ἀδελφῆς Ἀντιγόνης παιδός τε σοῦ Αἵμονος, ἐάν τι τῆς τύχης ἐγὼ σφαλῶ, σοὶ χρὴ μέλεσθαι· τὴν δόσιν δ’ ἐχέγγυον τὴν πρόσθε ποιῶ νῦν ἐπ’ ἐξόδοις ἐμαῖς.
μητρὸς δ’ ἀδελφὸς εἶ· τί δεῖ μακρηγορεῖν; τρέφ’ ἀξίως νιν σοῦ τε τήν τ’ ἐμὴν χάριν.
πατὴρ δ’ ἐς αὑτὸν ἀμαθίαν ὀφλισκάνει, ὄψιν τυφλώσας· οὐκ ἄγαν σφ’ ἐπήινεσα· ἡμᾶς δ’ ἀραῖσιν, ἢν τύχηι, κατακτενεῖ.] ἓν δ’ ἐστὶν ἡμῖν ἀργόν, εἴ τι θέσφατον οἰωνόμαντις Τειρεσίας ἔχει φράσαι, τοῦδ’ ἐκπυθέσθαι ταῦτ’· ἐγὼ δὲ παῖδα σὸν Μενοικέα, σοῦ πατρὸς αὐτεπώνυμον, λαβόντα πέμψω δεῦρο Τειρεσίαν, Κρέον· σοὶ μὲν γὰρ ἡδὺς ἐς λόγους ἀφίξεται, ἐγὼ δὲ τέχνην μαντικὴν ἐμεμψάμην ἤδη πρὸς αὐτόν, ὥστε μοι μομφὰς ἔχειν.
[πόλει δὲ καὶ σοὶ ταῦτ’ ἐπισκήπτω, Κρέον· ἤνπερ κρατήσηι τἀμά, Πολυνείκους νέκυν μήποτε ταφῆναι τῆιδε Θηβαίαι χθονί, θνήισκειν δὲ τὸν θάψαντα, κἂν φίλων τις ἦι.
σοὶ μὲν τάδ’ εἶπον· προσπόλοις δ’ ἐμοῖς λέγω·] ἐκφέρετε τεύχη πάνοπλά τ’ ἀμφιβλήματα ὡς εἰς ἀγῶνα τὸν προκείμενον δορός [ὁρμώμεθ’ ἤδη ξὺν δίκηι νικηφόρωι].
τῆι δ’ Εὐλαβείαι, χρησιμωτάτηι θεῶν, προσευχόμεσθα τήνδε διασῶσαι πόλιν.
ὦ πολύμοχθος Ἄρης, τί ποθ’ αἵματι καὶ θανάτωι κατέχηι Βρομίου παράμουσος ἑορταῖς; οὐκ ἐπὶ καλλιχόροις στεφάνοισι νεάνιδος ὥρας βόστρυχον ἀμπετάσας λωτοῦ κατὰ πνεύματα μέλπηι μοῦσαν ἐν ἇι Χάριτες χοροποιοί, ἀλλὰ σὺν ὁπλοφόροις στρατὸν Ἀργείων †ἐπιπνεύσας αἵματι Θήβας† κῶμον ἀναυλότατον προχορεύεις· οὐδ’ ὑπὸ θυρσομανεῖ νεβρίδων μέτα †δινεύεις ἅρμασι καὶ ψαλίων τετραβάμοσι μώνυχα πώλων† Ἱσμηνοῦ τ’ ἐπὶ χεύμασι βαίνων ἱππείαισι θοάζεις, Ἀργείοις ἐπιπνεύσας Σπαρτῶν γένναι ἀσπιδοφέρμονα †θίασον ἔνοπλον† ἀντίπαλον κατὰ λάϊνα τείχεα χαλκῶι κοσμήσας.
ἦ δεινά τις Ἔρις θεός, ἃ τάδε μήσατο πήματα γᾶς βασιλεῦσιν [Λαβδακίδαις πολυμόχθοις].
ὦ ζαθέων πετάλων πολυθηρότα- τον νάπος, Ἀρτέμιδος χιονοτρόφον ὄμμα Κιθαιρών, μήποτε τὸν θανάτωι προτεθέντα, λόχευμ’ Ἰοκάστας, ὤφελες Οἰδιπόδαν θρέψαι, βρέφος ἔκβολον οἴκων, χρυσοδέτοις περόναις ἐπίσαμον· μηδὲ τὸ παρθένιον πτερόν, οὔρειον τέρας, ἐλθεῖν πένθεα γαίας Σφίγγ’ ἀπομουσοτάταισι σὺν ὠιδαῖς, ἅ ποτε Καδμογενῆ τετραβάμοσι χαλαῖς τείχεσι χριμπτομένα φέρεν αἰθέρος εἰς ἄβατον φῶς †γένναν, ἃν† ὁ κατὰ χθονὸς Ἅιδας Καδμείοις ἐπιπέμπει· δυσδαίμων δ’ ἔρις ἄλλα θάλλει παίδων Οἰδιπόδα κατὰ δώματα καὶ πόλιν.
οὐ γὰρ ὃ μὴ καλὸν οὔποτ’ ἔφυ καλόν, †οὐδ’ οἱ μὴ νόμιμοι παῖδες ματρὶ λόχευμα μίασμα πατρός· ἡ δὲ συναίμονος εἰς λέχος ἦλθεν.† ἔτεκες, ὦ Γαῖ’, ἔτεκές ποτε, βάρβαρον ὡς ἀκοὰν ἐδάην ἐδάην ποτ’ ἐν οἴκοις, τὰν ἀπὸ θηροτρόφου φοινικολόφοιο δράκοντος γένναν ὀδοντοφυᾶ, Θήβαις κάλλιστον ὄνειδος· Ἁρμονίας δέ ποτ’ εἰς ὑμεναίους ἤλυθον οὐρανίδαι, φόρμιγγί τε τείχεα Θήβας τᾶς Ἀμφιονίας τε λύρας ὕπο πύργος ἀνέστα διδύμων ποταμῶν πόρον ἀμφὶ μέσον, Δίρκα χλοεροτρόφον ἇι πεδίον πρόπαρ Ἱσμηνοῦ καταδεύει, Ἰώ θ’ ἁ κερόεσσα προμάτωρ Καδμείων βασιλῆας ἐγείνατο· μυριάδας δ’ ἀγαθῶν ἑτέροις ἑτέ- ρας μεταμειβομένα πόλις ἅδ’ ἐπ’ ἄκροις ἕστακ’ Ἄρεος στεφάνοισιν.
ἡγοῦ πάροιθε, θύγατερ· ὡς τυφλῶι ποδὶ ὀφθαλμὸς εἶ σύ, ναυβάταισιν ἄστρον ὥς.
δεῦρ’ ἐς τὸ λευρὸν πέδον ἴχνος τιθεῖσ’ ἐμὸν πρόβαινε, μὴ σφαλῶμεν· ἀσθενὴς πατήρ· κλήρους τέ μοι φύλασσε παρθένωι χερί, οὓς ἔλαβον οἰωνίσματ’ ὀρνίθων μαθὼν θάκοισιν ἐν ἱεροῖσιν οὗ μαντεύομαι.
τέκνον Μενοικεῦ, παῖ Κρέοντος, εἰπέ μοι πόση τις ἡ ’πίλοιπος ἄστεως ὁδὸς πρὸς πατέρα τὸν σόν· ὡς ἐμὸν κάμνει γόνυ, πυκνὴν δὲ βαίνων ἤλυσιν μόλις περῶ.
θάρσει· πέλας γάρ, Τειρεσία, φίλοισι σοῖς ἔσθ’ ὁρμίσαι σὸν πόδα· λαβοῦ δ’ αὐτοῦ, τέκνον· ὡς παῖς ἔτ’ ἀπτὴν πούς τε πρεσβύτου φιλεῖ χειρὸς θυραίας ἀναμένειν κουφίσματα.
εἶἑν, πάρεσμεν· τί με καλεῖς σπουδῆι, Κρέον; οὔπω λελήσμεθ’· ἀλλὰ σύλλεξαι σθένος καὶ πνεῦμ’ ἄθροισον, αἶπος ἐκβαλὼν ὁδοῦ.
κόπωι παρεῖμαι γοῦν Ἐρεχθειδῶν ἄπο δεῦρ’ ἐκκομισθεὶς τῆς πάροιθεν ἡμέρας· κἀκεῖ γὰρ ἦν τις πόλεμος Εὐμόλπου δορός, οὗ καλλινίκους Κεκροπίδας ἔθηκ’ ἐγώ· καὶ τόνδε χρυσοῦν στέφανον, ὡς ὁρᾶις, ἔχω λαβὼν ἀπαρχὰς πολεμίων σκυλευμάτων.
οἰωνὸν ἐθέμην καλλίνικα σὰ στέφη· ἐν γὰρ κλύδωνι κείμεθ’, ὥσπερ οἶσθα σύ, δορὸς Δαναϊδῶν, καὶ μέγας Θήβαις ἀγών.
βασιλεὺς μὲν οὖν βέβηκε κοσμηθεὶς ὅπλοις ἤδη πρὸς ἀλκὴν Ἐτεοκλῆς Μυκηνίδα· ἐμοὶ δ’ ἀπέσταλκ’ ἐκμαθεῖν σέθεν πάρα τί δρῶντες ἂν μάλιστα σώσαιμεν πόλιν.
Ἐτεοκλέους μὲν οὕνεκ’ ἂν κλήισας στόμα χρησμοὺς ἐπέσχον· σοὶ δ’, ἐπεὶ χρήιζεις μαθεῖν, λέξω. νοσεῖ γὰρ ἥδε γῆ πάλαι, Κρέον.
[ἐξ οὗ ’τεκνώθη Λάιος βίαι θεῶν πόσιν τ’ ἔφυσε μητρὶ μέλεον Οἰδίπουν· αἵ θ’ αἱματωποὶ δεργμάτων διαφθοραὶ θεῶν σόφισμα κἀπίδειξις Ἑλλάδι.
ἃ συγκαλύψαι παῖδες Οἰδίπου χρόνωι χρήιζοντες, ὡς δὴ θεοὺς ὑπεκδραμούμενοι, ἥμαρτον ἀμαθῶς· οὔτε γὰρ γέρα πατρὶ οὔτ’ ἔξοδον διδόντες ἄνδρα δυστυχῆ ἐξηγρίωσαν· ἐκ δ’ ἔπνευσ’ αὐτοῖς ἀρὰς δεινάς, νοσῶν τε καὶ πρὸς ἠτιμασμένος.
ἁγὼ τί οὐ δρῶν, ποῖα δ’ οὐ λέγων ἔπη ἐς ἔχθος ἦλθον παισὶ τοῖσιν Οἰδίπου; ἐγγὺς δὲ θάνατος αὐτόχειρ αὐτοῖς, Κρέον.] πολλοὶ δὲ νεκροὶ περὶ νεκροῖς πεπτωκότες Ἀργεῖα καὶ Καδμεῖα μείξαντες μέλη πικροὺς γόους δώσουσι Θηβαίαι χθονί.
σύ τ’ ὦ τάλαινα συγκατασκάπτηι πόλι, εἰ μὴ λόγοις τις τοῖς ἐμοῖσι πείσεται.
[ἐκεῖνο μὲν γὰρ πρῶτον ἦν, τῶν Οἰδίπου μηδένα πολίτην μηδ’ ἄνακτ’ εἶναι χθονός, ὡς δαιμονῶντας κἀνατρέψοντας πόλιν.
ἐπεὶ δὲ κρεῖσσον τὸ κακόν ἐστι τἀγαθοῦ, μί’ ἔστιν ἄλλη μηχανὴ σωτηρίας.] ἀλλ’ οὐ γὰρ εἰπεῖν οὔτ’ ἐμοὶ τόδ’ ἀσφαλὲς πικρόν τε τοῖσι τὴν τύχην κεκτημένοις πόλει παρασχεῖν φάρμακον σωτηρίας, ἄπειμι. χαίρεθ’· εἷς γὰρ ὢν πολλῶν μέτα τὸ μέλλον, εἰ χρή, πείσομαι· τί γὰρ πάθω; ἐπίσχες αὐτοῦ, πρέσβυ. μὴ ’πιλαμβάνου.
μεῖνον, τί φεύγεις; ἡ τύχη σ’, ἀλλ’ οὐκ ἐγώ.
φράσον πολίταις καὶ πόλει σωτηρίαν.
βούληι σὺ μέντοι κοὐχὶ βουλήσηι τάχα.
καὶ πῶς πατρώιαν γαῖαν οὐ σῶσαι θέλω; θέλεις ἀκοῦσαι δῆτα καὶ σπουδὴν ἔχεις; ἐς γὰρ τί μᾶλλον δεῖ προθυμίαν ἔχειν; [κλύοις ἂν ἤδη τῶν ἐμῶν θεσπισμάτων.] πρῶτον δ’ ἐκεῖνο βούλομαι σαφῶς μαθεῖν, ποῦ ’στιν Μενοικεύς, ὅς με δεῦρ’ ἐπήγαγεν; ὅδ’ οὐ μακρὰν ἄπεστι, πλησίον δὲ σοῦ.
ἀπελθέτω νυν θεσφάτων ἐμῶν ἑκάς.
ἐμὸς πεφυκὼς παῖς ἃ δεῖ σιγήσεται.
βούληι παρόντος δῆτά σοι τούτου φράσω; κλύων γὰρ ἂν τέρποιτο τῆς σωτηρίας.
ἄκουε δή νυν θεσφάτων ἐμῶν ὁδόν [ἃ δρῶντες ἂν σώσαιτε Καδμείων πόλιν]· σφάξαι Μενοικέα τόνδε δεῖ σ’ ὑπὲρ πάτρας, σὸν παῖδ’, ἐπειδὴ τὴν τύχην αὐτὸς καλεῖς.
τί φήις; τίν’ εἶπας τόνδε μῦθον, ὦ γέρον; ἅπερ πέφηνε, ταῦτα κἀνάγκη σε δρᾶν.
ὦ πολλὰ λέξας ἐν βραχεῖ λόγωι κακά.
σοί γ’, ἀλλὰ πατρίδι μεγάλα καὶ σωτήρια.
οὐκ ἔκλυον, οὐκ ἤκουσα· χαιρέτω πόλις.
ἁνὴρ ὅδ’ οὐκέθ’ αὑτός· ἐκνεύει πάλιν.
χαίρων ἴθ’· οὐ γὰρ σῶν με δεῖ μαντευμάτων.
ἀπόλωλεν ἁλήθει’, ἐπεὶ σὺ δυστυχεῖς; ὦ πρός σε γονάτων καὶ γερασμίου τριχός.
τί προσπίτνεις με; δυσφύλακτ’ αἴνει κακά.
σίγα· πόλει δὲ τούσδε μὴ λέξηις λόγους.
ἀδικεῖν κελεύεις μ’· οὐ σιωπήσαιμεν ἄν.
τί δή με δράσεις; παῖδά μου κατακτενεῖς; ἄλλοις μελήσει ταῦτ’, ἐμοὶ δ’ εἰρήσεται.
ἐκ τοῦ δ’ ἐμοὶ τόδ’ ἦλθε καὶ τέκνωι κακόν; [ὀρθῶς μ’ ἐρωτᾶις κεἰς ἀγῶν’ ἔρχηι λόγων.] δεῖ τόνδε θαλάμαις, οὗ δράκων ὁ γηγενὴς ἐγένετο Δίρκης ναμάτων ἐπίσκοπος, σφαγέντα φόνιον αἷμα γῆι δοῦναι χοάς, Κάδμωι παλαιῶν Ἄρεος ἐκ μηνιμάτων, ὃς γηγενεῖ δράκοντι τιμωρεῖ φόνον· καὶ ταῦτα δρῶντες σύμμαχον κτήσεσθ’ Ἄρη.
χθὼν δ’ ἀντὶ καρποῦ καρπὸν ἀντί θ’ αἵματος αἷμ’ ἢν λάβηι βρότειον, ἕξετ’ εὐμενῆ Γῆν, ἥ ποθ’ ἡμῖν χρυσοπήληκα στάχυν Σπαρτῶν ἀνῆκεν· ἐκ γένους δὲ δεῖ θανεῖν τοῦδ’ ὃς δράκοντος γένυος ἐκπέφυκε παῖς.
σὺ δ’ ἐνθάδ’ ἡμῖν λοιπὸς εἶ Σπαρτῶν γένους ἀκέραιος ἔκ τε μητρὸς ἀρσένων τ’ ἄπο [οἱ σοί τε παῖδες. Αἵμονος μὲν οὖν γάμοι σφαγὰς ἀπείργουσ’· οὐ γάρ ἐστιν ἤιθεος.
κεἰ μὴ γὰρ εὐνῆς ἥψατ’, ἀλλ’ ἔχει λέχος].
οὗτος δὲ πῶλος τῆιδ’ ἀνειμένος πόλει θανὼν πατρώιαν γαῖαν ἐκσώσειεν ἄν.
πικρὸν δ’ Ἀδράστωι νόστον Ἀργείοισί τε θήσει, μέλαιναν κῆρ’ ἐπ’ ὄμμασιν βαλών, κλεινάς τε Θήβας. τοῖνδ’ ἑλοῦ δυοῖν πότμοιν τὸν ἕτερον· ἢ γὰρ παῖδα σῶσον ἢ πόλιν.
τὰ μὲν παρ’ ἡμῶν πάντ’ ἔχεις· ἡγοῦ, τέκνον, πρὸς οἶκον. ὅστις δ’ ἐμπύρωι χρῆται τέχνηι μάταιος· ἢν μὲν πικρὰ σημήνας τύχηι, ἐχθρὸς καθέστηχ’ οἷς ἂν οἰωνοσκοπῆι· ψευδῆ δ’ ὑπ’ οἴκτου τοῖσι χρωμένοις λέγων ἀδικεῖ τὰ τῶν θεῶν. Φοῖβον ἀνθρώποις μόνον χρῆν θεσπιωιδεῖν, ὃς δέδοικεν οὐδένα.
Κρέον, τί σιγᾶις γῆρυν ἄφθογγον σχάσας; κἀμοὶ γὰρ οὐδὲν ἧσσον ἔκπληξις πάρα.
τί δ’ ἄν τις εἴποι; δῆλον οἵ γ’ ἐμοὶ λόγοι· ἐγὼ γὰρ οὔποτ’ ἐς τόδ’ εἶμι συμφορᾶς ὥστε σφαγέντα παῖδα προσθεῖναι πόλει.
πᾶσιν γὰρ ἀνθρώποισι φιλότεκνος βίος, οὐδ’ ἂν τὸν αὑτοῦ παῖδά τις δοίη κτανεῖν.
μή μ’ εὐλογείτω τἀμά τις κτείνων τέκνα· αὐτὸς δ’, ἐν ὡραίωι γὰρ ἕσταμεν βίου, θνήισκειν ἕτοιμος πατρίδος ἐκλυτήριον.
ἀλλ’ εἷα, τέκνον, πρὶν μαθεῖν πᾶσαν πόλιν, ἀκόλαστ’ ἐάσας μάντεων θεσπίσματα, φεῦγ’ ὡς τάχιστα τῆσδ’ ἀπαλλαχθεὶς χθονός.
[λέξει γὰρ ἀρχαῖς καὶ στρατηλάταις τάδε πύλας ἐφ’ ἑπτὰ καὶ λοχαγέτας μολών.] κἂν μὲν φθάσωμεν, ἔστι σοι σωτηρία· ἢν δ’ ὑστερήσηις, οἰχόμεσθα, κατθανῆι.
ποῖ δῆτα φεύγω; τίνα πόλιν; τίνα ξένων; ὅπου χθονὸς τῆσδ’ ἐκποδὼν μάλιστ’ ἔσηι.
οὔκουν σὲ φράζειν εἰκός, ἐκπονεῖν δ’ ἐμέ; Δελφοὺς περάσας ... ποῖ με χρή, πάτερ, μολεῖν; Αἰτωλίδ’ ἐς γῆν. ἐκ δὲ τῆσδε ποῖ περῶ; Θεσπρωτὸν οὖδας. σεμνὰ Δωδώνης βάθρα; ἔγνως. τί δὴ τόδ’ ἔρυμά μοι γενήσεται; πόμπιμος ὁ δαίμων. χρημάτων δὲ τίς πόρος; ἐγὼ πορεύσω χρυσόν. εὖ λέγεις, πάτερ.
χώρει νυν· ὡς σὴν πρὸς κασιγνήτην μολών, ἧς πρῶτα μαστὸν εἵλκυσ’, Ἰοκάστην λέγω, μητρὸς στερηθεὶς ὀρφανός τ’ ἀποζυγείς, προσηγορήσας εἶμι καὶ σώσω βίον.
ἀλλ’ εἷα χώρει· μὴ τὸ σὸν κωλυέτω.
γυναῖκες, ὡς εὖ πατρὸς ἐξεῖλον φόβον, κλέψας λόγοισιν, ὥσθ’ ἃ βούλομαι τυχεῖν· ὅς μ’ ἐκκομίζει, πόλιν ἀποστερῶν τύχης, καὶ δειλίαι δίδωσι. καὶ συγγνωστὰ μὲν γέροντι, τοὐμὸν δ’ οὐχὶ συγγνώμην ἔχει, προδότην γενέσθαι πατρίδος ἥ μ’ ἐγείνατο.
ὡς οὖν ἂν εἰδῆτ’, εἶμι καὶ σώσω πόλιν ψυχήν τε δώσω τῆσδ’ ὑπερθανὼν χθονός.
αἰσχρὸν γάρ· οἱ μὲν θεσφάτων ἐλεύθεροι κοὐκ εἰς ἀνάγκην δαιμόνων ἀφιγμένοι στάντες παρ’ ἀσπίδ’ οὐκ ὀκνήσουσιν θανεῖν, πύργων πάροιθε μαχόμενοι πάτρας ὕπερ, ἐγὼ δέ, πατέρα καὶ κασίγνητον προδοὺς πόλιν τ’ ἐμαυτοῦ, δειλὸς ὣς ἔξω χθονὸς ἄπειμ’, ὅπου δ’ ἂν ζῶ κακὸς φανήσομαι; μὰ τὸν μετ’ ἄστρων Ζῆν’ Ἄρη τε φοίνιον, ὃς τοὺς ὑπερτείλαντας ἐκ γαίας ποτὲ Σπαρτοὺς ἄνακτας τῆσδε γῆς ἱδρύσατο.
ἀλλ’ εἶμι καὶ στὰς ἐξ ἐπάλξεων ἄκρων σφάξας ἐμαυτὸν σηκὸν ἐς μελαμβαθῆ δράκοντος, ἔνθ’ ὁ μάντις ἐξηγήσατο, ἐλευθερώσω γαῖαν. εἴρηται λόγος.
[στείχω δέ, θανάτου δῶρον οὐκ αἰσχρὸν πόλει δώσων, νόσου δὲ τήνδ’ ἀπαλλάξω χθόνα.
εἰ γὰρ λαβὼν ἕκαστος ὅτι δύναιτό τις χρηστὸν διέλθοι τοῦτο κεἰς κοινὸν φέροι πατρίδι, κακῶν ἂν αἱ πόλεις ἐλασσόνων πειρώμεναι τὸ λοιπὸν εὐτυχοῖεν ἄν.] ἔβας ἔβας ὦ πτεροῦσσα, Γᾶς λόχευμα νερτέρου τ’ Ἐχίδνας, Καδμείων ἁρπαγά, πολύφθορος πολύστονος μειξοπάρθενος, δάιον τέρας, φοιτάσι πτεροῖς χαλαῖσί τ’ ὠμοσίτοις· Διρκαίων ἅ ποτ’ ἐκ τόπων νέους πεδαίρουσ’ ἄλυρον ἀμφὶ μοῦσαν, ὀλομέναν γ’ Ἐρινύν, ἔφερες ἔφερες ἄχεα πατρίδι φόνια· φόνιος ἐκ θεῶν ὃς τάδ’ ἦν ὁ πράξας.
ἰάλεμοι δὲ ματέρων, ἰάλεμοι δὲ παρθένων ἐστέναζον οἴκοις· ἰηϊήιον βοάν, ἰηϊήιον μέλος ἄλλος ἄλλοτ’ ἐποτότυζε διαδοχαῖς ἀνὰ πτόλιν.
βροντᾶι δὲ στεναγμὸς ἀχά τ’ ἦν ὅμοιος, ὁπότε πόλεος ἀφανίσειεν ἁ πτεροῦσσα παρθένος τιν’ ἀνδρῶν.
χρόνωι δ’ ἔβα Πυθίαις ἀποστολαῖσιν Οἰδίπους ὁ τλάμων Θηβαίαν τάνδε γᾶν τότ’ ἀσμένοις, πάλιν δ’ ἄχη· ματρὶ γὰρ γάμους δυσγάμους τάλας καλλίνικος ὢν αἰνιγμάτων συνάπτει, μιαίνει δὲ πτόλιν, δι’ αἱμάτων δ’ ἀμείβει μυσαρὸν εἰς ἀγῶνα, καταβαλὼν ἀραῖσι τέκεα μέλεος. ἀγάμεθ’ ἀγάμεθ’, ὃς ἐπὶ θάνατον οἴχεται γᾶς ὑπὲρ πατρώιας, Κρέοντι μὲν λιπὼν γόους, τὰ δ’ ἑπτάπυργα κλῆιθρα γᾶς καλλίνικα θήσων.
γενοίμεθ’ ὧδε ματέρες γενοίμεθ’ εὔτεκνοι, φίλα Παλλάς, ἃ δράκοντος αἷμα λιθόβολον κατηργάσω, Καδμείαν μέριμναν ὁρμάσασ’ ἐπ’ ἔργον, ὅθεν ἐπέσυτο τάνδε γαῖαν ἁρπαγαῖσι δαιμόνων τις ἄτα.
ὠή, τίς ἐν πύλαισι δωμάτων κυρεῖ; ἀνοίγετ’, ἐκπορεύετ’ Ἰοκάστην δόμων.
ὠὴ μάλ’ αὖθις. διὰ μακροῦ μέν, ἀλλ’ ὅμως.
[ἔξελθ’, ἄκουσον, Οἰδίπου κλεινὴ δάμαρ, λήξασ’ ὀδυρμῶν πενθίμων τε δακρύων.] ὦ φίλτατ’, οὔ που ξυμφορὰν ἥκεις φέρων Ἐτεοκλέους θανόντος, οὗ παρ’ ἀσπίδα βέβηκας αἰεὶ πολεμίων εἴργων βέλη; [τί μοί ποθ’ ἥκεις καινὸν ἀγγελῶν ἔπος;] τέθνηκεν ἢ ζῆι παῖς ἐμός; σήμαινέ μοι.
ζῆι, μὴ τρέσηις, τοῦδ’ ὥς σ’ ἀπαλλάξω φόβου.
τί δ’ ἑπτάπυργοι—πῶς ἔχουσι; —περιβολαί; ἑστᾶσ’ ἄθραυστοι κοὐκ ἀνήρπασται πόλις.
ἦλθον δὲ πρὸς κίνδυνον Ἀργείου δορός; ἀκμήν γ’ ἐπ’ αὐτήν· ἀλλ’ ὁ Καδμείων Ἄρης κρείσσων κατέστη τοῦ Μυκηναίου δορός.
ἓν εἰπὲ πρὸς θεῶν, εἴ τι Πολυνείκους πέρι οἶσθ’· ὡς μέλει μοι καὶ τόδ’, εἰ λεύσσει φάος.
ζῆι σοι ξυνωρὶς ἐς τόδ’ ἡμέρας τέκνων.
εὐδαιμονοίης. πῶς γὰρ Ἀργεῖον δόρυ πυλῶν ἀπεστήσασθε πυργηρούμενοι; λέξον, γέροντα τυφλὸν ὡς κατὰ στέγας ἐλθοῦσα τέρψω, τῆσδε γῆς σεσωμένης.
ἐπεὶ Κρέοντος παῖς ὁ γῆς ὑπερθανὼν πύργων ἐπ’ ἄκρων στὰς μελάνδετον ξίφος λαιμῶν διῆκε, τῆιδε γῆι σωτηρίαν, λόχους ἔνειμεν ἑπτὰ καὶ λοχαγέτας πύλας ἐφ’ ἑπτά, φύλακας Ἀργείου δορός, σὸς παῖς, ἐφέδρους <δ’> ἱππότας μὲν ἱππόταις ἔταξ’, ὁπλίτας δ’ ἀσπιδηφόροις ἔπι, ὡς τῶι νοσοῦντι τειχέων εἴη δορὸς ἀλκὴ δι’ ὀλίγου. περγάμων δ’ ἀπ’ ὀρθίων λεύκασπιν εἰσορῶμεν Ἀργείων στρατὸν Τευμησσὸν ἐκλιπόντα καὶ τάφρου πέλας [δρόμωι ξυνῆψαν ἄστυ Καδμείας χθονός].
παιὰν δὲ καὶ σάλπιγγες ἐκελάδουν ὁμοῦ ἐκεῖθεν ἔκ τε τειχέων ἡμῶν πάρα.
[καὶ πρῶτα μὲν προσῆγε Νηίσταις πύλαις λόχον πυκναῖσιν ἀσπίσιν πεφρικότα ὁ τῆς κυναγοῦ Παρθενοπαῖος ἔκγονος, ἐπίσημ’ ἔχων οἰκεῖον ἐν μέσωι σάκει, ἑκηβόλοις τόξοισιν Ἀταλάντην κάπρον χειρουμένην Αἰτωλόν. ἐς δὲ Προιτίδας πύλας ἐχώρει σφάγι’ ἔχων ἐφ’ ἅρματι ὁ μάντις Ἀμφιάραος, οὐ σημεῖ’ ἔχων ὑβρισμέν’ ἀλλὰ σωφρόνως ἄσημ’ ὅπλα.
Ὠγύγια δ’ ἐς πυλώμαθ’ Ἱππομέδων ἄναξ ἔστειχ’ ἔχων σημεῖον ἐν μέσωι σάκει στικτοῖς Πανόπτην ὄμμασιν δεδορκότα, τὰ μὲν σὺν ἄστρων ἐπιτολαῖσιν ὄμματα βλέποντα, τὰ δὲ κρύπτοντα δυνόντων μέτα, ὡς ὕστερον θανόντος εἰσορᾶν παρῆν.
Ὁμολωίσιν δὲ τάξιν εἶχε πρὸς πύλαις Τυδεύς, λέοντος δέρος ἔχων ἐπ’ ἀσπίδι χαίτηι πεφρικός· δεξιᾶι δὲ λαμπάδα Τιτὰν Προμηθεὺς ἔφερεν ὡς πρήσων πόλιν.
ὁ σὸς δὲ Κρηναίαισι Πολυνείκης πύλαις Ἄρη προσῆγε· Ποτνιάδες δ’ ἐπ’ ἀσπίδι ἐπίσημα πῶλοι δρομάδες ἐσκίρτων φόβωι, εὖ πως στρόφιγξιν ἔνδοθεν κυκλούμεναι πόρπαχ’ ὑπ’ αὐτόν, ὥστε μαίνεσθαι δοκεῖν.
ὁ δ’ οὐκ ἔλασσον Ἄρεος ἐς μάχην φρονῶν Καπανεὺς προσῆγε λόχον ἐπ’ Ἠλέκτραις πύλαις· σιδηρονώτοις δ’ ἀσπίδος κύκλοις ἐπῆν γίγας ἐπ’ ὤμοις γηγενὴς ὅλην πόλιν φέρων μοχλοῖσιν ἐξανασπάσας βάθρων, ὑπόνοιαν ἡμῖν οἷα πείσεται πόλις.
ταῖς δ’ ἑβδόμαις Ἄδραστος ἐν πύλαισιν ἦν, ἑκατὸν ἐχίδναις ἀσπίδ’ ἐκπληρῶν γραφῆι, ὕδρας ἔχων λαιοῖσιν ἐν βραχίοσιν Ἀργεῖον αὔχημ’· ἐκ δὲ τειχέων μέσων δράκοντες ἔφερον τέκνα Καδμείων γνάθοις.
παρῆν δ’ ἑκάστου τῶνδέ μοι θεάματα ξύνθημα παραφέροντι ποιμέσιν λόχων.] καὶ πρῶτα μὲν τόξοισι καὶ μεσαγκύλοις ἐμαρνάμεσθα σφενδόναις θ’ ἑκηβόλοις πέτρων τ’ ἀραγμοῖς· ὡς δ’ ἐνικῶμεν μάχηι, ἔκλαγξε Τυδεὺς καὶ σὸς ἐξαίφνης γόνος· Ὦ τέκνα Δαναῶν, πρὶν κατεξάνθαι βολαῖς, τί μέλλετ’ ἄρδην πάντες ἐμπίπτειν πύλαις, γυμνῆτες ἱππῆς ἁρμάτων τ’ ἐπιστάται; ἠχῆς δ’ ὅπως ἤκουσαν, οὔτις ἀργὸς ἦν· πολλοὶ δ’ ἔπιπτον κρᾶτας αἱματούμενοι, ἡμῶν τ’ ἐς οὖδας εἶδες ἂν πρὸ τειχέων πυκνοὺς κυβιστητῆρας ἐκνενευκότας· ξηρὰν δ’ ἔδευον γαῖαν αἵματος ῥοαῖς.
ὁ δ’ Ἀρκάς, οὐκ Ἀργεῖος, Ἀταλάντης γόνος τυφὼς πύλαισιν ὥς τις ἐμπεσὼν βοᾶι πῦρ καὶ δικέλλας, ὡς κατασκάψων πόλιν· ἀλλ’ ἔσχε μαργῶντ’ αὐτὸν ἐναλίου θεοῦ Περικλύμενος παῖς, λᾶαν ἐμβαλὼν κάραι ἁμαξοπληθῆ, γεῖσ’ ἐπάλξεων ἄπο· ξανθὸν δὲ κρᾶτα διεπάλυνε καὶ ῥαφὰς ἔρρηξεν ὀστέων, ἄρτι δ’ οἰνωπὸν γένυν καθηιμάτωσεν· οὐδ’ ἀποίσεται βίον τῆι καλλιτόξωι μητρὶ Μαινάλου κόρηι.
ἐπεὶ δὲ τάσδ’ ἐσεῖδεν εὐτυχεῖς πάλας, ἄλλας ἐπήιει παῖς σός, εἱπόμην δ’ ἐγώ.
ὁρῶ δὲ Τυδέα καὶ παρασπιστὰς πυκνοὺς Αἰτωλίσιν λόγχαισιν εἰς ἄκρον στόμα πύργων ἀκοντίζοντας, ὥστ’ ἐπάλξεων λιπεῖν ἐρίπνας φύλακας· ἀλλά νιν πάλιν κυναγὸς ὡσεὶ παῖς σὸς ἐξαθροίζεται, πύργοις δ’ ἐπέστησ’ αὖθις. ἐς δ’ ἄλλας πύλας ἠπειγόμεσθα, τοῦτο παύσαντες νοσοῦν.
Καπανεὺς δὲ πῶς εἴποιμ’ ἂν ὡς ἐμαίνετο; μακραύχενος γὰρ κλίμακος προσαμβάσεις ἔχων ἐχώρει, καὶ τοσόνδ’ ἐκόμπασεν, μηδ’ ἂν τὸ σεμνὸν πῦρ νιν εἰργαθεῖν Διὸς τὸ μὴ οὐ κατ’ ἄκρων περγάμων ἑλεῖν πόλιν.
καὶ ταῦθ’ ἅμ’ ἠγόρευε καὶ πετρούμενος ἀνεῖρφ’ ὑπ’ αὐτὴν ἀσπίδ’ εἱλίξας δέμας, κλίμακος ἀμείβων ξέστ’ ἐνηλάτων βάθρα.
ἤδη δ’ ὑπερβαίνοντα γεῖσα τειχέων βάλλει κεραυνῶι Ζεύς νιν· ἐκτύπησε δὲ χθών, ὥστε δεῖσαι πάντας· ἐκ δὲ κλιμάκων [ἐσφενδονᾶτο χωρὶς ἀλλήλων μέλη, κόμαι μὲν εἰς Ὄλυμπον, αἷμα δ’ ἐς χθόνα, χεῖρες δὲ καὶ κῶλ’ ὡς κύκλωμ’ Ἰξίονος] εἱλίσσετ’, ἐς γῆν δ’ ἔμπυρος πίπτει νεκρός.
ὡς δ’ εἶδ’ Ἄδραστος Ζῆνα πολέμιον στρατῶι, ἔξω τάφρου καθεῖσεν Ἀργείων στρατόν.
οἱ δ’ αὖ παρ’ ἡμῶν δεξιὸν Διὸς τέρας ἰδόντες ἐξήλαυνον, ἁρμάτων ὄχοι ἱππῆς ὁπλῖται, κἀς μέσ’ Ἀργείων ὅπλα ξυνῆψαν ἔγχη· πάντα δ’ ἦν ὁμοῦ κακά· ἔθρωισκον ἐξέπιπτον ἀντύγων ἄπο, τροχοί τ’ ἐπήδων ἄξονές τ’ ἐπ’ ἄξοσιν νεκροί τε νεκροῖς ἐξεσωρεύονθ’ ὁμοῦ.
πύργων μὲν οὖν γῆς ἔσχομεν κατασκαφὰς ἐς τὴν παροῦσαν ἡμέραν· εἰ δ’ εὐτυχὴς ἔσται τὸ λοιπὸν ἥδε γῆ, θεοῖς μέλει.
[καὶ νῦν γὰρ αὐτὴν δαιμόνων ἔσωσέ τις.] [ καλὸν τὸ νικᾶν· εἰ δ’ ἀμείνον’ οἱ θεοὶ γνώμην ἔχουσιν, εὐτυχὴς εἴην ἐγώ.] καλῶς τὰ τῶν θεῶν καὶ τὰ τῆς τύχης ἔχει· παῖδές τε γάρ μοι ζῶσι κἀκπέφευγε γῆ.
Κρέων δ’ ἔοικε τῶν ἐμῶν νυμφευμάτων τῶν τ’ Οἰδίπου δύστηνος ἀπολαῦσαι κακῶν, παιδὸς στερηθείς, τῆι πόλει μὲν εὐτυχῶς, ἰδίαι δὲ λυπρῶς. ἀλλ’ ἄνελθέ μοι πάλιν, τί τἀπὶ τούτοις παῖδ’ ἐμὼ δρασείετον.
ἔα τὰ λοιπά· δεῦρ’ ἀεὶ γὰρ εὐτυχεῖς.
τοῦτ’ εἰς ὕποπτον εἶπας· οὐκ ἐατέον.
μεῖζόν τι χρήιζεις παῖδας ἢ σεσωμένους; καὶ τἀπίλοιπά γ’ εἰ καλῶς πράσσω κλυεῖν.
μέθες μ’· ἔρημος παῖς ὑπασπιστοῦ σέθεν.
κακόν τι κεύθεις καὶ στέγεις ὑπὸ σκότωι.
οὐκ ἄν γε λέξαιμ’ ἐπ’ ἀγαθοῖσί σοι κακά.
ἢν μή γε φεύγων ἐκφύγηις πρὸς αἰθέρα.
αἰαῖ· τί μ’ οὐκ εἴασας ἐξ εὐαγγέλου φήμης ἀπελθεῖν, ἀλλὰ μηνῦσαι κακά; τὼ παῖδε τὼ σὼ μέλλετον, τολμήματα αἴσχιστα, χωρὶς μονομαχεῖν παντὸς στρατοῦ.
[λέξαντες Ἀργείοισι Καδμείοισί τε ἐς κοινὸν οἷον μήποτ’ ὤφελον λόγον.
Ἐτεοκλέης δ’ ὑπῆρξ’ ἀπ’ ὀρθίου σταθεὶς πύργου, κελεύσας σῖγα κηρῦξαι στρατῶι· ἔλεξε δ’· Ὦ γῆς Ἑλλάδος στρατηλάται, Δαναῶν ἀριστῆς, οἵπερ ἤλθετ’ ἐνθάδε, Κάδμου τε λαός, μήτε Πολυνείκους χάριν ψυχὰς ἀπεμπολᾶτε μήθ’ ἡμῶν ὕπερ.
ἐγὼ γὰρ αὐτὸς τόνδε κίνδυνον μεθεὶς μόνος συνάψω συγγόνωι τὠμῶι μάχην· κἂν μὲν κτάνω τόνδ’, οἶκον οἰκήσω μόνος, ἡσσώμενος δὲ τῶιδε παραδώσω μόνωι· ὑμεῖς δ’ ἀγῶν’ ἀφέντες, Ἀργεῖοι, χθόνα νίσεσθε, βίοτον μὴ λιπόντες ἐνθάδε· Σπαρτῶν τε λαὸς ἅλις ὃς κεῖται νεκρός.
τοσαῦτ’ ἔλεξε. σὸς δὲ Πολυνείκης γόνος ἐκ τάξεων ὤρουσε κἀπήινει λόγους.
πάντες δ’ ἐπερρόθησαν Ἀργεῖοι τάδε Κάδμου τε λαὸς ὡς δίκαι’ ἡγούμενοι.
ἐπὶ τοῖσδε δ’ ἐσπείσαντο κἀν μεταιχμίοις ὅρκους συνῆψαν ἐμμενεῖν στρατηλάται.
ἤδη δ’ ἔκρυπτον σῶμα παγχάλκοις ὅπλοις δισσοὶ γέροντος Οἰδίπου νεανίαι· φίλοι δ’ ἐκόσμουν, τῆσδε μὲν πρόμον χθονὸς Σπαρτῶν ἀριστῆς, τὸν δὲ Δαναϊδῶν ἄκροι.
ἔσταν δὲ λαμπρὼ χρῶμά τ’ οὐκ ἠλλαξάτην μαργῶντ’ ἐπ’ ἀλλήλοισιν ἱέναι δόρυ.
παρεξιόντες δ’ ἄλλος ἄλλοθεν φίλων λόγοις ἐθάρσυνόν τε κἀξηύδων τάδε· Πολύνεικες, ἐν σοὶ Ζηνὸς ὀρθῶσαι βρέτας τροπαῖον Ἄργει τ’ εὐκλεᾶ δοῦναι λόγον· Ἐτεοκλέα δ’ αὖ· Νῦν πόλεως ὑπερμαχεῖς, νῦν καλλίνικος γενόμενος σκήπτρων κρατεῖς.
τάδ’ ἠγόρευον παρακαλοῦντες ἐς μάχην.
μάντεις δὲ μῆλ’ ἔσφαζον ἐμπύρους τ’ ἀκμὰς ῥήξεις τ’ ἐνώμων ὑγρότητ’ ἐναντίαν ἄκραν τε λαμπάδ’, ἣ δυοῖν ὅρους ἔχει, νίκης τε σῆμα καὶ τὸ τῶν ἡσσωμένων.] ἀλλ’, εἴ τιν’ ἀλκὴν ἢ σοφοὺς ἔχεις λόγους ἢ φίλτρ’ ἐπωιδῶν, στεῖχ’, ἐρήτυσον τέκνα δεινῆς ἁμίλλης· ὡς ὁ κίνδυνος μέγας [καὶ τἆθλα δεινά· δάκρυά σοι γενήσεται δισσοῖν στερείσηι τῆιδ’ ἐν ἡμέραι τέκνοιν].
ὦ τέκνον ἔξελθ’ Ἀντιγόνη δόμων πάρος.
[οὐκ ἐν χορείαις οὐδὲ παρθενεύμασιν νῦν σοι προχωρεῖ δαιμόνων κατάστασις, ἀλλ’ ἄνδρ’ ἀρίστω καὶ κασιγνήτω σέθεν ἐς θάνατον ἐκνεύοντε κωλῦσαί σε δεῖ ξὺν μητρὶ τῆι σῆι μὴ πρὸς ἀλλήλοιν θανεῖν.] τίν’, ὦ τεκοῦσα μῆτερ, ἔκπληξιν νέαν φίλοις ἀυτεῖς τῶνδε δωμάτων πάρος; ὦ θύγατερ, ἔρρει σῶν κασιγνήτων βίος.
πῶς εἶπας; αἰχμὴν ἐς μίαν καθέστατον.
οἲ ’γώ, τί λέξεις, μῆτερ; οὐ φίλ’, ἀλλ’ ἕπου.
ποῖ, παρθενῶνας ἐκλιποῦσ’; ἀνὰ στρατόν.
αἰδούμεθ’ ὄχλον. οὐκ ἐν αἰσχύνηι τὰ σά.
δράσω δὲ δὴ τί; συγγόνων λύσεις ἔριν.
τί δρῶσα, μῆτερ; προσπίτνουσ’ ἐμοῦ μέτα.
ἡγοῦ σὺ πρὸς μεταίχμι’· οὐ μελλητέον.
ἔπειγ’ ἔπειγε, θύγατερ· ὡς, ἢν μὲν φθάσω παῖδας πρὸ λόγχης, οὑμὸς ἐν φάει βίος· [ἢν δ’ ὑστερήσηις, οἰχόμεσθα, κατθανῆι·] θανοῦσι δ’ αὐτοῖς συνθανοῦσα κείσομαι.
αἰαῖ αἰαῖ, τρομερὰν φρίκαι τρομερὰν φρέν’ ἔχω· διὰ σάρκα δ’ ἐμὰν ἔλεος ἔλεος ἔμολε μα- τέρος δειλαίας.
δίδυμα τέκεα πότερος ἄρα πότερον αἱμάξει— ἰώ μοι πόνων, ἰὼ Ζεῦ, ἰὼ Γᾶ— ὁμογενῆ δέραν, ὁμογενῆ ψυχὰν δι’ ἀσπίδων, δι’ αἱμάτων; τάλαιν’ ἐγὼ τάλαινα, πότερον ἄρα νέκυν ὀλόμενον ἀχήσω; φεῦ δᾶ φεῦ δᾶ, δίδυμοι θῆρες, φόνιαι ψυχαὶ δορὶ παλλομένωι πέσεα πέσεα δάϊ’ αὐ- τίχ’ αἱμάξετον.
τάλανες, ὅτι ποτὲ μονομάχον ἐπὶ φρέν’ ἠλθέτην.
βοᾶι βαρβάρωι στενακτὰν ἰαχὰν μελομέναν νεκροῖς δάκρυσι θρηνήσω.
σχεδὸν τύχα, πέλας φόνος· κρινεῖ ξίφος τὸ μέλλον.
πότμος ἄποτμος ὁ φόνος ἕνεκ’ Ἐρινύων.
[ἀλλὰ γὰρ Κρέοντα λεύσσω τόνδε δεῦρο συννεφῆ πρὸς δόμους στείχοντα, παύσω τοὺς παρεστῶτας γόους.
οἴμοι, τί δράσω; πότερ’ ἐμαυτὸν ἢ πόλιν στένω δακρύσας, ἣν πέριξ ἔχει νέφος τοιοῦτον ὥστε δι’ Ἀχέροντος ἱέναι; ἐμός τε γὰρ παῖς γῆς ὄλωλ’ ὑπερθανών, τοὔνομα λαβὼν γενναῖον, ἀνιαρὸν δ’ ἐμοί· ὃν ἄρτι κρημνῶν ἐκ δρακοντείων ἑλὼν αὐτοσφαγῆ δύστηνος ἐκόμισ’ ἐν χεροῖν.
βοᾶι δὲ δῶμα πᾶν. ἐγὼ δ’ ἥκω μετὰ γέρων ἀδελφὴν γραῖαν Ἰοκάστην, ὅπως λούσηι προθῆταί τ’ οὐκέτ’ ὄντα παῖδ’ ἐμόν.
τοῖς γὰρ θανοῦσι χρὴ τὸν οὐ τεθνηκότα τιμὰς διδόντα χθόνιον εὐσεβεῖν θεόν.
βέβηκ’ ἀδελφὴ σὴ δόμων ἔξω, Κρέον, κόρη τε μητρὸς Ἀντιγόνη κοινῶι ποδί.
ποῖ κἀπὶ ποίαν συμφοράν; σήμαινέ μοι.
ἤκουσε τέκνα μονομάχωι μέλλειν δορὶ ἐς ἀσπίδ’ ἥξειν βασιλικῶν δόμων ὕπερ.
πῶς φήις; νέκυν τοι παιδὸς ἀγαπάζων ἐμοῦ οὐκ ἐς τόδ’ ἦλθον ὥστε καὶ τάδ’ εἰδέναι.
ἀλλ’ οἴχεται μὲν σὴ κασιγνήτη πάλαι· δοκῶ δ’ ἀγῶνα τὸν περὶ ψυχῆς, Κρέον, ἤδη πεπρᾶχθαι παισὶ τοῖσιν Οἰδίπου.
οἴμοι, τὸ μὲν σημεῖον εἰσορῶ τόδε, σκυθρωπὸν ὄμμα καὶ πρόσωπον ἀγγέλου στείχοντος, ὃς πᾶν ἀγγελεῖ τὸ δρώμενον.] ὦ τάλας ἐγώ, τίν’ εἴπω μῦθον ἢ τίνας γόους; οἰχόμεσθ’· οὐκ εὐπροσώποις φροιμίοις ἄρχηι λόγου.
ὦ τάλας, δισσῶς ἀυτῶ· μεγάλα γὰρ φέρω κακά.
[ πρὸς πεπραγμένοισιν ἄλλοις πήμασιν. λέγεις δὲ τί; οὐκέτ’ εἰσὶ σῆς ἀδελφῆς παῖδες ἐν φάει, Κρέον.
αἰαῖ· μεγάλα μοι θροεῖς πάθεα καὶ πόλει.
ὦ δώματ’ εἰσηκούσατ’ Οἰδίπου τάδε, παίδων ὁμοίαις συμφοραῖς ὀλωλότων; ὥστ’ ἂν δακρῦσαί γ’, εἰ φρονοῦντ’ ἐτύγχανεν.
οἴμοι ξυμφορᾶς βαρυποτμωτάτας, οἴμοι κακῶν δύστηνος, ὦ τάλας ἐγώ.
εἰ καὶ τὰ πρὸς τούτοισί γ’ εἰδείης κακά.
καὶ πῶς γένοιτ’ ἂν τῶνδε δυσποτμώτερα; τέθνηκ’ ἀδελφὴ σὴ δυοῖν παίδοιν μέτα.
ἀνάγετ’ ἀνάγετε κωκυτὸν ἐπὶ κάρα τε λευκοπήχεις κτύπους χεροῖν.
ὦ τλῆμον, οἷον τέρμον’, Ἰοκάστη, βίου γάμων τε τῶν σῶν Σφιγγὸς αἰνιγμοῖς ἔτλης.] πῶς καὶ πέπρακται διπτύχων παίδων φόνος ἀρᾶς τ’ ἀγώνισμ’ Οἰδίπου; σήμαινέ μοι.
τὰ μὲν πρὸ πύργων εὐτυχήματα χθονὸς οἶσθ’· οὐ μακρὰν γὰρ τειχέων περιπτυχαί [ὥστ’ οὐχ ἅπαντά σ’ εἰδέναι τὰ δρώμενα].
ἐπεὶ δὲ χαλκέοις σῶμ’ ἐκοσμήσανθ’ ὅπλοις οἱ τοῦ γέροντος Οἰδίπου νεανίαι, ἔστησαν ἐλθόντ’ ἐς μέσον μεταίχμιον [δισσὼ στρατηγὼ καὶ διπλὼ στρατηλάτα] ὡς εἰς ἀγῶνα μονομάχου τ’ ἀλκὴν δορός.
βλέψας δ’ ἐς Ἄργος ἧκε Πολυνείκης ἀράς· Ὦ πότνι’ Ἥρα, σὸς γάρ εἰμ’, ἐπεὶ γάμοις ἔζευξ’ Ἀδράστου παῖδα καὶ ναίω χθόνα, δός μοι κτανεῖν ἀδελφόν, ἀντήρη δ’ ἐμὴν καθαιματῶσαι δεξιὰν νικηφόρον.
[αἴσχιστον αἰτῶν στέφανον, ὁμογενῆ κτανεῖν.
πολλοῖς δ’ ἐπήιει δάκρυα τῆς εὐχῆς ὅση, κἄβλεψαν ἀλλήλοισι διαδόντες κόρας.] Ἐτεοκλέης δὲ Παλλάδος χρυσάσπιδος βλέψας πρὸς οἶκον ηὔξατ’· Ὦ Διὸς κόρη, δὸς ἔγχος ἡμῖν καλλίνικον ἐκ χερὸς ἐς στέρν’ ἀδελφοῦ τῆσδ’ ἀπ’ ὠλένης βαλεῖν [κτανεῖν θ’ ὃς ἦλθε πατρίδα πορθήσων ἐμήν].
ἐπεὶ δ’ ἀνήφθη πυρσὸς ὣς Τυρσηνικῆς σάλπιγγος ἠχή, σῆμα φοινίου μάχης, ἦιξαν δράμημα δεινὸν ἀλλήλοις ἔπι.
κάπροι δ’ ὅπως θήγοντες ἀγρίαν γένυν ξυνῆψαν, ἀφρῶι διάβροχοι γενειάδας.
ἦισσον δὲ λόγχαις· ἀλλ’ ὑφίζανον κύκλοις, ὅπως σίδηρος ἐξολισθάνοι μάτην.
εἰ δ’ ὄμμ’ ὑπερσχὸν ἴτυος ἅτερος μάθοι, λόγχην ἐνώμα στόματι προφθῆναι θέλων· ἀλλ’ εὖ προσῆγον ἀσπίδων κερχνώμασιν ὀφθαλμόν, ἀργὸν ὥστε γίγνεσθαι δόρυ.
[πλείων δὲ τοῖς ὁρῶσιν ἐστάλασσ’ ἱδρὼς ἢ τοῖσι δρῶσι διὰ φίλων ὀρρωδίαν.] Ἐτεοκλέης δὲ ποδὶ μεταψαίρων πέτρον ἴχνους ὑπόδρομον, κῶλον ἐκτὸς ἀσπίδος τίθησι· Πολυνείκης δ’ ἀπήντησεν δορί, πληγὴν σιδήρωι παραδοθεῖσαν εἰσιδών, κνήμην τε διεπέρασεν Ἀργεῖον δόρυ· στρατὸς δ’ ἀνηλάλαξε Δαναϊδῶν ἅπας.
κἀν τῶιδε μόχθωι γυμνὸν ὦμον εἰσιδὼν ὁ πρόσθε τρωθεὶς †στέρνα Πολυνείκους βίαι† διῆκε λόγχην, κἀπέδωκεν ἡδονὰς Κάδμου πολίταις, ἀπὸ δ’ ἔθραυσ’ ἄκρον δόρυ.
ἐς δ’ ἄπορον ἥκων δορὸς ἐπὶ σκέλος πάλιν χωρεῖ, λαβὼν δ’ ἀφῆκε μάρμαρον πέτρον, μέσον δ’ ἄκοντ’ ἔθραυσεν· ἐξ ἴσου δ’ Ἄρης ἦν, κάμακος ἀμφοῖν χεῖρ’ ἀπεστερημένοιν.
ἐνθένδε κώπας ἁρπάσαντε φασγάνων ἐς ταὐτὸν ἧκον, συμβαλόντε δ’ ἀσπίδας πολὺν ταραγμὸν ἀμφιβάντ’ εἶχον μάχης.
καί πως νοήσας Ἐτεοκλῆς τὸ Θεσσαλὸν ἐσήγαγεν σόφισμ’ ὁμιλίαι χθονός· ἐξαλλαγεὶς γὰρ τοῦ παρεστῶτος πόνου, λαιὸν μὲν ἐς τοὔπισθεν ἀναφέρει πόδα, πρόσω τὰ κοῖλα γαστρὸς εὐλαβούμενος, προβὰς δὲ κῶλον δεξιὸν δι’ ὀμφαλοῦ καθῆκεν ἔγχος σφονδύλοις τ’ ἐνήρμοσεν.
ὁμοῦ δὲ κάμψας πλευρὰ καὶ νηδὺν τάλας σὺν αἱματηραῖς σταγόσι Πολυνείκης πίτνει.
ὁ δ’, ὡς κρατῶν δὴ καὶ νενικηκὼς μάχηι, ξίφος δικὼν ἐς γαῖαν ἐσκύλευέ νιν, τὸν νοῦν πρὸς αὑτὸν οὐκ ἔχων, ἐκεῖσε δέ.
ὃ καί νιν ἔσφηλ’· ἔτι γὰρ ἐμπνέων βραχύ, σώιζων σίδηρον ἐν λυγρῶι πεσήματι, μόλις μέν, ἐξέτεινε δ’ εἰς ἧπαρ ξίφος Ἐτεοκλέους ὁ πρόσθε Πολυνείκης πεσών.
γαῖαν δ’ ὀδὰξ ἑλόντες ἀλλήλοιν πέλας πίπτουσιν ἄμφω κοὐ διώρισαν κράτος.
φεῦ φεῦ, κακῶν σῶν, Οἰδίπου, σ’ ὅσον στένω· τὰς σὰς δ’ ἀρὰς ἔοικεν ἐκπλῆσαι θεός.
ἄκουε δή νυν καὶ τὰ πρὸς τούτοις κακά.
ἐπεὶ τέκνω πεσόντ’ ἐλειπέτην βίον, ἐν τῶιδε μήτηρ ἡ τάλαινα †προσπίτνει† [σὺν παρθένωι τε καὶ προθυμίαι ποδός].
τετρωμένους δ’ ἰδοῦσα καιρίους σφαγὰς ὤιμωξεν· Ὦ τέκν’, ὑστέρα βοηδρόμος πάρειμι. προσπίτνουσα δ’ ἐν μέρει τέκνα ἔκλαι’, ἐθρήνει τὸν πολὺν μαστῶν πόνον στένουσ’, ἀδελφή θ’ ἡ παρασπίζουσ’ ὁμοῦ· Ὦ γηροβοσκὼ μητρός—Ὦ γάμους ἐμοὺς προδόντ’ ἀδελφὼ φιλτάτω. στέρνων δ’ ἄπο φύσημ’ ἀνεὶς †δύστλητον† Ἐτεοκλῆς ἄναξ ἤκουσε μητρός, κἀπιθεὶς ὑγρὰν χέρα φωνὴν μὲν οὐκ ἀφῆκεν, ὀμμάτων δ’ ἄπο προσεῖπε δακρύοις, ὥστε σημῆναι φίλα.
ὁ δ’ ἦν ἔτ’ ἔμπνους, πρὸς κασιγνήτην δ’ ἰδὼν γραῖάν τε μητέρ’ εἶπε Πολυνείκης τάδε· Ἀπωλόμεσθα, μῆτερ· οἰκτίρω δέ σε καὶ τήνδ’ ἀδελφὴν καὶ κασίγνητον νεκρόν· φίλος γὰρ ἐχθρὸς ἐγένετ’, ἀλλ’ ὅμως φίλος.
θάψον δέ μ’, ὦ τεκοῦσα, καὶ σύ, σύγγονε, ἐν γῆι πατρώιαι, καὶ πόλιν θυμουμένην παρηγορεῖτον, ὡς τοσόνδε γοῦν τύχω χθονὸς πατρώιας, κεἰ δόμους ἀπώλεσα.
ξυνάρμοσον δὲ βλέφαρά μου τῆι σῆι χερί, μῆτερ—τίθησι δ’ αὐτὸς ὀμμάτων ἔπι— καὶ χαίρετ’· ἤδη γάρ με περιβάλλει σκότος.
ἄμφω δ’ ἅμ’ ἐξέπνευσαν ἄθλιον βίον.
μήτηρ δ’, ὅπως ἐσεῖδε τήνδε συμφοράν, ὑπερπαθήσασ’ ἥρπασ’ ἐκ νεκρῶν ξίφος κἄπραξε δεινά· διὰ μέσου γὰρ αὐχένος ὠθεῖ σίδηρον, ἐν δὲ τοῖσι φιλτάτοις θανοῦσα κεῖται περιβαλοῦσ’ ἀμφοῖν χέρας.
ἀνῆιξε δ’ ὀρθὸς λαὸς εἰς ἔριν λόγων, ἡμεῖς μὲν ὡς νικῶντα δεσπότην ἐμόν, οἱ δ’ ὡς ἐκεῖνον· ἦν δ’ ἔρις στρατηλάταις.
[οἱ μὲν πατάξαι πρόσθε Πολυνείκη δορί, οἱ δ’ ὡς θανόντων οὐδαμοῦ νίκη πέλοι.
κἀν τῶιδ’ ὑπεξῆλθ’ Ἀντιγόνη στρατοῦ δίχα.] οἱ δ’ εἰς ὅπλ’ ἦισσον· εὖ δέ πως προμηθίαι καθῆστο Κάδμου λαὸς ἀσπίδων ἔπι, κἄφθημεν οὔπω τεύχεσιν πεφαργμένον Ἀργεῖον ἐσπεσόντες ἐξαίφνης στρατόν.
κοὐδεὶς ὑπέστη, πεδία δ’ ἐξεπίμπλασαν φεύγοντες, ἔρρει δ’ αἷμα μυρίον νεκρῶν λόγχαις πιτνόντων. ὡς δ’ ἐνικῶμεν μάχηι, οἱ μὲν Διὸς τροπαῖον ἵστασαν βρέτας, οἱ δ’ ἀσπίδας συλῶντες Ἀργείων νεκρῶν σκυλεύματ’ εἴσω τειχέων ἐπέμπομεν.
ἄλλοι δὲ τοὺς θανόντας Ἀντιγόνης μέτα νεκροὺς φέρουσιν ἐνθάδ’ οἰκτίσαι φίλοις.
πόλει δ’ ἀγῶνες οἱ μὲν εὐτυχέστατοι τῆιδ’ ἐξέβησαν, οἱ δὲ δυστυχέστατοι.
οὐκ εἰς ἀκοὰς ἔτι δυστυχία δώματος ἥκει· παρὰ γὰρ λεύσσειν πτώματα νεκρῶν τρισσῶν ἤδη τάδε πρὸς μελάθροις κοινῶι θανάτωι σκοτίαν αἰῶνα λαχόντων.
οὐ προκαλυπτομένα βοτρυώδεος ἁβρὰ παρῆιδος οὐδ’ ὑπὸ παρθενίας τὸν ὑπὸ βλεφά- ροις φοίνικ’, ἐρύθημα προσώπου, αἰδομένα φέρομαι βάκχα νεκύ- ων, κράδεμνα δικοῦσα κόμας ἀπ’ ἐ- μᾶς, στολίδος κροκόεσσαν ἀνεῖσα τρυφάν, ἁγεμόνευμα νεκροῖσι πολύστονον. αἰαῖ, ἰώ μοι.
ὦ Πολύνεικες, ἔφυς ἄρ’ ἐπώνυμος. ὤμοι Θῆβαι.
σὰ δ’ ἔρις—οὐκ ἔρις ἀλλὰ φόνωι φόνος— Οἰδιπόδα δόμον ὤλεσε κρανθεῖσ’ αἵματι δεινῶι, αἵματι λυγρῶι.
†τίνα προσωιδὸν† ἢ τίνα μουσοπόλον στοναχὰν ἐπὶ δάκρυσι δάκρυσιν, ὦ δόμος, ὦ δόμος, ἀγκαλέσωμαι, τρισσὰ φέρουσα †τάδε σώματα† σύγγονα, ματέρα καὶ τέκνα, χάρματ’ Ἐρινύος; ἃ δόμον Οἰδιπόδα πρόπαρ ὤλεσε, τᾶς ἀγρίας ὅτε δυσξύνετον ξυνετὸς μέλος ἔγνω Σφιγγὸς ἀοιδοῦ σῶμα φονεύσας.
ἰώ μοί μοι· τίς Ἑλλὰς ἢ βάρβαρος ἢ τῶν προπάροιθ’ εὐγενετᾶν ἕτερος ἔτλα κακῶν τοσῶνδ’ αἵματος ἁμερίου τοιάδ’ ἄχεα φανερά, †τάλαιν’ ὡς ἐλελίζει†; τίς ἄρ’ ὄρνις δρυὸς ἢ ἐλάτας ἀκροκόμοις ἂμ πετάλοις μονομάτορσιν ὀδυρμοῖς ἐμοῖς ἄχεσι συνωιδός; αἴλινον αἰάγμασιν ἃ τούσδε προκλαί- ω μονάδ’ αἰῶνα διάξουσα τὸν αἰ- εὶ χρόνον ἐν λειβομένοισιν δάκρυσιν.
τίν’ ἐπὶ πρῶτον ἀπὸ χαίτας σπαραγ- μοῖς ἀπαρχὰς βάλω; ματρὸς ἐμᾶς ἢ διδύμοις ἀγαλάκτοις παρὰ μαστοῖς ἢ πρὸς ἀδελφῶν οὐλόμεν’ ἀικίσματα νεκρῶν; ὀτοτοτοῖ, λεῖπε σοὺς δόμους, ἀλαὸν ὄμμα φέρων, πάτερ γεραιέ, δεῖξον, Οἰδιπόδα, σὸν αἰῶνα μέλεον, ὃς ἔτι †δώμασιν ἀέριον σκότον† ὄμμασι σοῖσι βαλὼν ἕλκεις μακρόπνουν ζόαν.
κλύεις, ὦ κατ’ αὐλὰν ἀλαίνων γεραιὸν πόδ’ ἢ δεμνίοις δύστανος ἰαύων; τί μ’, ὦ παρθένε, βακτρεύμασι τυφλοῦ ποδὸς ἐξάγαγες ἐς φῶς λεχήρη σκοτίων ἐκ θαλάμων οἰκ- τροτάτοισιν δακρύοισιν, πολιὸν αἰθεροφαὲς εἴδωλον ἢ νέκυν ἔνερθεν ἢ πτανὸν ὄνειρον; δυστυχὲς ἀγγελίας ἔπος εἴσηι, πάτερ· οὐκέτι σοι τέκνα λεύσσει φάος οὐδ’ ἄλοχος, παραβάκτροις ἃ πόδα σὸν τυφλόπουν θεραπεύμασιν αἰὲν ἐμόχθει, <ὦ> πάτερ, ὤμοι.
ὤμοι ἐγὼ παθέων· πάρα γὰρ †στενάχειν τάδ’ ἀυτεῖν†.
τρισσαὶ ψυχαὶ ποίαι μοίραι πῶς ἔλιπον φάος; ὦ τέκνον, αὔδα.
οὐκ ἐπ’ ὀνείδεσιν οὐδ’ ἐπιχάρμασιν ἀλλ’ ὀδύναισι λέγω· σὸς ἀλάστωρ ξίφεσιν βρίθων καὶ πυρὶ καὶ σχετλίαισι μάχαις ἐπὶ παῖδας ἔβα σούς, ὦ πάτερ, ὤμοι.
αἰαῖ. τί τόδε καταστένεις; τέκνα. δι’ ὀδύνας ἔβας· εἰ δὲ τέθριππά γ’ ἔθ’ ἅρματα λεύσσων ἀελίου τάδε σώματα νεκρῶν ὄμματος αὐγαῖς σαῖς ἐπενώμας; τῶν μὲν ἐμῶν τεκέων φανερὸν κακόν· ἁ δὲ τάλαιν’ ἄλοχος τίνι μοι, τέκνον, ὤλετο μοίραι; δάκρυα γοερὰ φανερὰ πᾶσι τιθεμένα, τέκεσι μαστὸν ἔφερεν ἔφερεν ἱκέτις ἱκέτιν ὀρομένα.
[ηὗρε δ’ ἐν Ἠλέκτραισι πύλαις τέκνα λωτοτρόφον κατὰ λείμακα λόγχαις κοινὸν ἐνυάλιον μάτηρ, ὥστε λέοντας ἐναύλους, μαρναμένους ἐπὶ τραύμασιν, αἵματος ἤδη ψυχρὰν λοιβὰν φονίαν, ἃν ἔλαχ’ Ἅιδας, ὤπασε δ’ Ἄρης.] χαλκόκροτον δὲ λαβοῦσα νεκρῶν πάρα φάσγανον εἴσω σαρκὸς ἔβαψεν, ἄχει δὲ τέκνων ἔπεσ’ ἀμφὶ νεκροῖσιν.
πάντα δ’ ἐν ἄματι τῶιδε συνάγαγεν, ὦ πάτερ, ἁμετέροισιν ἄχη μελάθροις θεὸς ὃς τάδ’ ἐκτελευτᾶι.
[ πολλῶν κακῶν κατῆρξεν Οἰδίπου δόμοις τόδ’ ἦμαρ· εἴη δ’ εὐτυχέστερος βίος.
οἴκτων μὲν ἤδη λήγεθ’, ὡς ὥρα τάφου μνήμην τίθεσθαι· τῶνδε δ’, Οἰδίπου, λόγων ἄκουσον· ἀρχὰς τῆσδε γῆς ἔδωκέ μοι Ἐτεοκλέης παῖς σός, γάμων φερνὰς διδοὺς Αἵμονι κόρης τε λέκτρον Ἀντιγόνης σέθεν.
οὔκουν σ’ ἐάσω τήνδε γῆν οἰκεῖν ἔτι· σαφῶς γὰρ εἶπε Τειρεσίας οὐ μή ποτε σοῦ τήνδε γῆν οἰκοῦντος εὖ πράξειν πόλιν.
ἀλλ’ ἐκκομίζου· καὶ τάδ’ οὐχ ὕβρει λέγω οὐδ’ ἐχθρὸς ὤν σοι, διὰ δὲ τοὺς ἀλάστορας τοὺς σοὺς δεδοικὼς μή τι γῆ πάθηι κακόν.
ὦ μοῖρ’, ἀπ’ ἀρχῆς ὥς μ’ ἔφυσας ἄθλιον καὶ τλήμον’, εἴ τις ἄλλος ἀνθρώπων ἔφυ· ὃν καὶ πρὶν ἐς φῶς μητρὸς ἐκ γονῆς μολεῖν ἄγονον Ἀπόλλων Λαΐωι μ’ ἐθέσπισεν φονέα γενέσθαι πατρός· ὦ τάλας ἐγώ.
ἐπεὶ δ’ ἐγενόμην, αὖθις ὁ σπείρας πατὴρ κτείνει με νομίσας πολέμιον πεφυκέναι· χρῆν γὰρ θανεῖν νιν ἐξ ἐμοῦ· πέμπει δέ με μαστὸν ποθοῦντα θηρσὶν ἄθλιον βοράν· οὗ σωιζόμεσθα· Ταρτάρου γὰρ ὤφελεν ἐλθεῖν Κιθαιρὼν εἰς ἄβυσσα χάσματα, ὅς μ’ οὐ διώλεσ’ ἀλλὰ δουλεῦσαί †τέ μοι† δαίμων ἔδωκε Πόλυβον ἀμφὶ δεσπότην.
κτανὼν δ’ ἐμαυτοῦ πατέρ’ ὁ δυσδαίμων ἐγὼ ἐς μητρὸς ἦλθον τῆς ταλαιπώρου λέχος παῖδάς τ’ ἀδελφοὺς ἔτεκον, οὓς ἀπώλεσα, ἀρὰς παραλαβὼν Λαΐου καὶ παισὶ δούς.
οὐ γὰρ τοσοῦτον ἀσύνετος πέφυκ’ ἐγὼ ὥστ’ εἰς ἔμ’ ὄμματ’ ἔς τ’ ἐμῶν παίδων βίον ἄνευ θεῶν του ταῦτ’ ἐμηχανησάμην.
εἶἑν· τί δράσω δῆθ’ ὁ δυσδαίμων ἐγώ; τίς ἡγεμών μοι ποδὸς ὁμαρτήσει τυφλοῦ; ἥδ’ ἡ θανοῦσα; ζῶσά γ’ ἂν σάφ’ οἶδ’ ὅτι.
ἀλλ’ εὔτεκνος ξυνωρίς; ἀλλ’ οὐκ ἔστι μοι.
ἀλλ’ ἔτι νεάζων αὐτὸς εὕροιμ’ ἂν βίον; πόθεν; τί μ’ ἄρδην ὧδ’ ἀποκτείνεις, Κρέον; ἀποκτενεῖς γάρ, εἴ με γῆς ἔξω βαλεῖς.
οὐ μὴν ἑλίξας γ’ ἀμφὶ σὸν χεῖρας γόνυ κακὸς φανοῦμαι· τὸ γὰρ ἐμόν ποτ’ εὐγενὲς οὐκ ἂν προδοίην, οὐδέ περ πράσσων κακῶς.
σοί τ’ εὖ λέλεκται γόνατα μὴ χρώιζειν ἐμά, ἐγὼ δὲ ναίειν σ’ οὐκ ἐάσαιμ’ ἂν χθόνα.
νεκρῶν δὲ τῶνδε τὸν μὲν ἐς δόμους χρεὼν ἤδη κομίζειν, τόνδε δ’, ὃς πέρσων πόλιν πατρίδα σὺν ἄλλοις ἦλθε, Πολυνείκους νέκυν, ἐκβάλετ’ ἄθαπτον τῆσδ’ ὅρων ἔξω χθονός.
κηρύξεται δὲ πᾶσι Καδμείοις τάδε· ὃς ἂν νεκρὸν τόνδ’ ἢ καταστέφων ἁλῶι ἢ γῆι καλύπτων θάνατον ἀνταλλάξεται· ἐᾶν δ’ ἄκλαυτον, ἄταφον, οἰωνοῖς βοράν.
σὺ δ’ ἐκλιποῦσα τριπτύχους θρήνους νεκρῶν κόμιζε σαυτήν, Ἀντιγόνη, δόμων ἔσω καὶ παρθενεύου τὴν ἐσιοῦσαν ἡμέραν μένουσ’, ἐν ἧι σε λέκτρον Αἵμονος μένει.
ὦ πάτερ, ἐν οἵοις κείμεθ’ ἄθλιοι κακοῖς.
ὡς σὲ στενάζω τῶν τεθνηκότων πλέον· οὐ γὰρ τὸ μέν σοι βαρὺ κακῶν, τὸ δ’ οὐ βαρύ, ἀλλ’ εἰς ἅπαντα δυστυχὴς ἔφυς, πάτερ.
ἀτὰρ σ’ ἐρωτῶ τὸν νεωστὶ κοίρανον· τί τόνδ’ ὑβρίζεις πατέρ’ ἀποστέλλων χθονός; τί θεσμοποιεῖς ἐπὶ ταλαιπώρωι νεκρῶι; Ἐτεοκλέους βουλεύματ’, οὐχ ἡμῶν, τάδε.
ἄφρονά γε, καὶ σὺ μῶρος ὃς ἐπίθου τάδε.
πῶς; τἀντεταλμέν’ οὐ δίκαιον ἐκπονεῖν; οὔκ, ἢν πονηρά γ’ ἦι κακῶς τ’ εἰρημένα.
τί δ’; οὐ δικαίως ὅδε κυσὶν δοθήσεται; οὐκ ἔννομον γὰρ τὴν δίκην πράσσεσθέ νιν.
εἴπερ γε πόλεως ἐχθρὸς ἦν οὐκ ἐχθρὸς ὤν.
οὔκουν ἔδωκε τῆι τύχηι τὸν δαίμονα; καὶ τῶι τάφωι νυν τὴν δίκην παρασχέτω.
τί πλημμελήσας, τὸ μέρος εἰ μετῆλθε γῆς; ἄταφος ὅδ’ ἁνήρ, ὡς μάθηις, γενήσεται.
ἐγώ σφε θάψω, κἂν ἀπεννέπηι πόλις.
σαυτὴν ἄρ’ ἐγγὺς τῶιδε συνθάψεις νεκρῶι.
ἀλλ’ εὐκλεές τοι δύο φίλω κεῖσθαι πέλας.
λάζυσθε τήνδε κἀς δόμους κομίζετε.
οὐ δῆτ’, ἐπεὶ τοῦδ’ οὐ μεθήσομαι νεκροῦ.
ἔκριν’ ὁ δαίμων, παρθέν’, οὐχ ἃ σοὶ δοκεῖ.
κἀκεῖνο κέκριται, μὴ ’φυβρίζεσθαι νεκρούς.
ὡς οὔτις ἀμφὶ τῶιδ’ ὑγρὰν θήσει κόνιν.
ναί, πρός σε τῆσδε μητρὸς Ἰοκάστης, Κρέον.
μάταια μοχθεῖς· οὐ γὰρ ἂν τύχοις τάδε.
σὺ δ’ ἀλλὰ νεκρῶι λουτρὰ περιβαλεῖν μ’ ἔα.
ἓν τοῦτ’ ἂν εἴη τῶν ἀπορρήτων πόλει.
ἀλλ’ ἀμφὶ τραύματ’ ἄγρια τελαμῶνας βαλεῖν.
οὐκ ἔσθ’ ὅπως σὺ τόνδε τιμήσεις νέκυν.
ὦ φίλτατ’, ἀλλὰ στόμα γε σὸν προσπτύξομαι.
οὐκ ἐς γάμους σοὺς συμφορὰν κτήσηι γόοις.
ἦ γὰρ γαμοῦμαι ζῶσα παιδὶ σῶι ποτε; πολλή σ’ ἀνάγκη· ποῖ γὰρ ἐκφεύξηι λέχος; νὺξ ἆρ’ ἐκείνη Δαναΐδων μ’ ἕξει μίαν.
εἶδες τὸ τόλμημ’ οἷον ἐξωνείδισεν; ἴστω σίδηρος ὅρκιόν τέ μοι ξίφος.
τί δ’ ἐκπροθυμῆι τῶνδ’ ἀπηλλάχθαι γάμων; συμφεύξομαι τῶιδ’ ἀθλιωτάτωι πατρί.
γενναιότης σοι, μωρία δ’ ἔνεστί τις.
καὶ ξυνθανοῦμαί γ’, ὡς μάθηις περαιτέρω.
ἴθ’, οὐ φονεύσεις παῖδ’ ἐμόν, λεῖπε χθόνα.
ὦ θύγατερ, αἰνῶ μέν σε τῆς προθυμίας.
ἀλλ’ εἰ γαμοίμην, σὺ δὲ μόνος φεύγοις, πάτερ; μέν’ εὐτυχοῦσα· τἄμ’ ἐγὼ στέρξω κακά.
καὶ τίς σε τυφλὸν ὄντα θεραπεύσει, πάτερ; πεσὼν ὅπου μοι μοῖρα κείσομαι πέδωι.
ὁ δ’ Οἰδίπους ποῦ καὶ τὰ κλείν’ αἰνίγματα; ὄλωλ’· ἓν ἦμάρ μ’ ὤλβισ’, ἓν δ’ ἀπώλεσεν.
οὔκουν μετασχεῖν κἀμὲ δεῖ τῶν σῶν κακῶν; αἰσχρὰ φυγὴ θυγατρὶ σὺν τυφλῶι πατρί.
οὔ, σωφρονούσηι γ’, ἀλλὰ γενναία, πάτερ.
προσάγαγέ νύν με, μητρὸς ὡς ψαύσω σέθεν.
ἰδού, γεραιᾶς φιλτάτης ψαῦσον χερί.
ὦ μῆτερ, ὦ ξυνάορ’ ἀθλιωτάτη.
οἰκτρὰ πρόκειται, πάντ’ ἔχουσ’ ὁμοῦ κακά.
Ἐτεοκλέους δὲ πτῶμα Πολυνείκους τε ποῦ; τώδ’ ἐκτάδην σοι κεῖσθον ἀλλήλοιν πέλας.
πρόσθες τυφλὴν χεῖρ’ ἐπὶ πρόσωπα δυστυχῆ.
ἰδού, θανόντων σῶν τέκνων ἅπτου χερί.
ὦ φίλα πεσήματ’ ἄθλι’ ἀθλίου πατρός.
ὦ φίλτατον δῆτ’ ὄνομα Πολυνείκους ἐμοί.
νῦν χρησμός, ὦ παῖ, Λοξίου περαίνεται.
ὁ ποῖος; ἀλλ’ ἦ πρὸς κακοῖς ἐρεῖς κακά; ἐν ταῖς Ἀθήναις κατθανεῖν μ’ ἀλώμενον.
ποῦ; τίς σε πύργος Ἀτθίδος προσδέξεται; ἱερὸς Κολωνός, δώμαθ’ ἱππίου θεοῦ.
ἀλλ’ εἷα τυφλῶι τῶιδ’ ὑπηρέτει πατρί, ἐπεὶ προθυμῆι τῆσδε κοινοῦσθαι φυγῆς.
ἴθ’ ἐς φυγὰν τάλαιναν· ὄρεγε χέρα φίλαν, πάτερ γεραιέ, πομπίμαν ἔχων ἔμ’ ὥστε ναυσιπομπὸν αὔραν.
ἰδού· πορεύομαι, τέκνον· σύ μοι ποδαγὸς ἀθλία γενοῦ.
γενόμεθα γενόμεθ’, ἄθλιοί γε δῆτα Θηβαιᾶν μάλιστα παρθένων.
πόθι γεραιὸν ἴχνος τίθημι; βάκτρα πόθι φέρω, τέκνον; τᾶιδε τᾶιδε βᾶθί μοι, τᾶιδε τᾶιδε πόδα τίθει, ὥστ’ ὄνειρον ἰσχύν.
ἰὼ ἰώ, δυστυχεστάτας φυγὰς ἀλαίνειν τὸν γέροντά μ’ ἐκ πάτρας.
ἰὼ ἰώ, δεινὰ δείν’ ἐγὼ τλάς.
τί τλάς, τί τλάς; οὐχ ὁρᾶι Δίκα κακοὺς οὐδ’ ἀμείβεται βροτῶν ἀσυνεσίας.
ὅδ’ εἰμὶ μοῦσαν ὃς ἐπὶ καλ- λίνικον οὐράνιον ἔβαν †παρθένου κόρας† αἴνιγμ’ ἀσύνετον εὑρών.
Σφιγγὸς ἀναφέρεις ὄνειδος; ἄπαγε τὰ πάρος εὐτυχήματ’ αὐδῶν.
τάδε σ’ ἐπέμενε μέλεα πάθεα, φυγάδα πατρίδος ἄπο γενόμενον, ὦ πάτερ, θανεῖν που.
ποθεινὰ δάκρυα παρὰ φίλαισι παρθένοις λιποῦσ’ ἄπειμι πατρίδος ἀποπρὸ γαίας ἀπαρθένευτ’ ἀλωμένα.
φεῦ τὸ χρήσιμον φρενῶν.
ἐς πατρός γε συμφορὰς εὐκλεᾶ με θήσει.
τάλαιν’ ἐγὼ <σῶν> συγγόνου θ’ ὑβρισμάτων, ὃς ἐκ δόμων νέκυς ἄθαπτος οἴχεται μέλεος, ὅν, εἴ με καὶ θανεῖν, πάτερ, χρεών, σκότια γᾶι καλύψω.
σὺ δ’ ἀμφιβωμίοις λιταῖς πρὸς ἥλικας φάνηθι σάς.
ἅλις ὀδυρμάτων ἐμῶν, κόρον ἔχουσ’ ἐμῶν κακῶν.
ἴθ’ ἀλλὰ Βρόμιος ἵνα τε ση- κὸς ἄβατος ὄρεσι μαινάδων.
Καδμείαν ὧι νεβρίδα στολιδωσαμένα ποτ’ ἐγὼ Σεμέλας θίασον ἱερὸν ὄρεσιν ἀνεχόρευσα, χάριν ἀχάριτον ἐς θεοὺς διδοῦσα.
ὦ πάτρας κλεινῆς πολῖται, λεύσσετ’· Οἰδίπου ὅδε, ὃς τὰ κλείν’ αἰνίγματ’ ἔγνων καὶ μέγιστος ἦν ἀνήρ, ὃς μόνος Σφιγγὸς κατέσχον τῆς μιαιφόνου κράτη, νῦν ἄτιμος αὐτὸς οἰκτρὸς ἐξελαύνομαι χθονός.
ἀλλὰ γὰρ τί ταῦτα θρηνῶ καὶ μάτην ὀδύρομαι; τὰς γὰρ ἐκ θεῶν ἀνάγκας θνητὸν ὄντα δεῖ φέρειν.
ὦ μέγα σεμνὴ Νίκη, τὸν ἐμὸν βίοτον κατέχοις καὶ μὴ λήγοις στεφανοῦσα.]
